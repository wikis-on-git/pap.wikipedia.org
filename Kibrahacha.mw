{{Variante|c}}
[[File:Araguaney entre mangos..JPG|thumb|Handroanthus billbergii na [[Venezuela]]]]
'''Kibrahacha''' (nòmber sientífiko: ''Handroanthus billbergii'', sin. ''Tabebuia billbergii'' o ''Tecoma billbergii'') ta un palu di flor ku ta nativo di Karibe i e parti nort di [[Sur Amérika]]. E espesie ta pertenese na famia Bignoniaceae. E palu su korona ta fuertemente ramifiká i ta yega un haltura di 6 pa 14 meter. Su flornan ta koló hel intensivo.

== [[Islanan ABC]] ==
Kibrahacha ta endémiko na e islanan di [[Aruba]], [[Kòrsou]] i [[Boneiru]], unda e sa wordu eroneamente indiká komo ''[[Handroanthus chrysanthus]]'' o ''Tabebuia chrysantha''. E mata ta apropiá pa plantá riba tur sorto di suela. E ta gusta solo i ta resistente pa sekura, spesial na barikanan di seru i den dal meimei di seru. 

=== Temporada di flor ===
Mayoria biaha e ta saka flor den aprel i yüli pa ougùstùs, e temporada di sekura den kual e mata ta pèrdè blachi. Masomenos sinku dia despues di un fuerte yobida e flornan ta aparese den tròshi kòrtiku i ta floria pa un par di dia so. E nektar di e flornan ta atrae diferente para, insekto i otro animal. Despues di floriá e mata ta saka baliña ku simia koló maron kla.

=== Uzo ===
E nòmber ‘kibra-hacha’ (literalmente na ''[[hulandes]]'': bijlbreekboom) ta indiká ku ta trata di un palu duru, ku ta wordu uza pa traha mueble manera mesa i mas recien ta uza esaki pa traha souvenirs.

{{Appendix|2=
* Video: [https://www.youtube.com/watch?v=LS9KBT-s3Lc&ab_channel=LucyDiamant ''Kibrahacha na flor na Korsou''], Lucy Diamant, Youtube.com, aprel 2020
* [http://powo.science.kew.org/taxon/urn:lsid:ipni.org:names:77085061-1  ''Plants of the world online''], Kew.org. Rekuperá 12 ougùstùs 2021.
* [https://severens.net/Soorten_2021/SpeciesH_2021/HandBill_2021/Familie1_2021.html  ''Handroanthus billbergii<''], Severens.net.
* [https://antilliaansdagblad.com/nieuws-menu/17509-gele-oase Gele oase], Antilliaans Dagblad, 24 aprel 2018. Rekuperá 12 ougùstùs 2021.
* [https://www.awemainta.com/newspapers/AM210812/offline/download.pdf  Kibrahacha floriando pa di dos biaha kaba], Boneriano, 11 ougùstùs 2021. Rekuperá 12 ougùstùs 2021.
}}

[[Category:Flora]]
