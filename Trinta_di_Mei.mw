[[File:Hevige onlusten Weeknummer, 69-23 - Open Beelden - 59355.ogv|thumb|Video di notisia Hulandes tokante e wèlga]]
'''Trinta di Mei''' ([[30 di mei (fecha)|30 di mei]] [[1969]]) ta referí na e wèlga di trahadónan di Refineria [[Shell Curacao N.V.|Shell]] (despues di 1985, yamá Refineria Isla) na [[Kòrsou]] riba dia 30 di mei 1969. Esaki a kousa dos morto i dies persona heridá. E dia akí tabata un punto históriko ku a marka kambio den e sistema polítiko, e kultura i e relashonnan sosial-ekonómiko di Kòrsou. E moveshon a krea un partido polítiko nobo, kual tabata [[Partido Frente Obrero Liberashon 30 di Mei]], bou di liderasgo di [[Wilson "Papa" Godett]]. Durante e periodo akí [[Cola Debrot]] tabata gobernador di Kòrsou.

=Kousa=
Den añanan 60 di siglo 20 ekonomia di Kòrsou tabata bai atras. Forsa di kompra a baha komo ku preisnan tabata subi drástikamente i no tabatin oumento di suèldu.  E sistema di kontratista di Shell a kousa hopi disturbio sosial. E sistema akí, kaminda Shell ta kita trahadónan for di trabou pa remplasá nan ku kontratistanan ku tabata kobra ménos na salario, i ku no tabatin un seguro antó ku por a hasi e mesun trabou ku un trahadó fiho. 

Loke a kousa e wèlga direktamente tabata e negosiashonnan pa un [[CAO (Collectieve Arbeids Overeenkomst)]] nobo ku a stanka. [[E sindikato]]nan no por a bai di akuerdo ku Wescar. Wescar, kontratista ku tabatin un kontrato fiho ku Shell, tabata responsabel pa e desaroyo di e CAO.

Por wordu derivá ku un welga asina por a eskalá di intensidat te ora e yega na un nivel di rebelion, pasobra e politika lokal no a mira e urgensia di reformá e sistema sosial riba e isla. Den e añanan promé ku trinta di mei por a nota algun advertensia di peliger. E poblashon kolo klá tabata presta mas miho ku esun kolo skur i nan tabata pertenesé mas den un villapark será kaminda e individuo kolo skur por a solamente drenta ora ku wordu invitá dor di un habitante kolo klá. E poblashon kolo skur aunke e por a vota, kasi e no tabata tin poder den gobièrnu. Den [[staten di Antia Hulandes]], [[papiamentu]] tabata un lenga prohibí.

Ofisialnan di gobièrnu [[Antias Hulandes|antiano]] a proklamá tambe ku e media di Kòrsou primeramente korant i radio tabata un di e kòusanan di e rebelion. Hendenan na Kòrsou tabata bon na haltura di e evenementonan ku tabata pasando na [[Estadonan Uni di Merka|Merka]], [[Oropa]] i tambe Latino Amerika, tambe hopi antiano tabata bai studia afó i hopi turista di Merka i Hulanda tabata bin bishitá Kòrsou. Banda di esei hopi ekstranhero a bin traha na e refineria i tur esaki a kousa ku e yu di kòrsou tabata tin bon konosementu di loke tabata pasando den eksterior. E rebelion a duna un  similaridat di revolushonan anti-kapitalista, anti-kolonialista i anti-rasista ku a pasa rònt mundu durante e tempu ei kual esaki tabata un influensia hopi paresido na e revolushon [[Cuba|cubano]]. Trahadónan di gobìernu lo a asta deklará falsamentu ku komunistanan cubano mes a kuminsá òf tabata involví den kuminsamentu di e rebelion. Aunke ku e revolushon tabata tin efekto indirekto den e sentido ku el a inspirá hopi di e partisipantenan, hopi di e lidernan di e rebelion a bisti unifòrm koló khaki, similar na esunan ku tabata bisti dor di [[Fidel Castro]]. Na mesun momentu, e fenómeno di "[[Black Power]]" tambe tabata emergi rònt di Karibe anto na Merka aunke e figuranan i lidernan no tabata direkamente involví na kòrsou, nan a duna inspirashon na e partisipantenan. Manera na Merka, i paisnan caribense por ehèmpel [[Jamaica]], [[Trinidad i Tobago]] of [[Barbados]] hende koló skur na Kòrsou tabata afektá disproporsionamentu dor di pobresa i mester a anda ku rasismo i diskriminashon den e sistema. E movementu ku a yega na 30 di Mei tabata huza hopi di e simbolonan i argumentonan ku e movementu di "black power" anto otro movementu di derechi sivil ront mundu "Social Movements, Violence and Change: May Movement in Curacao - 1974,  "Anderson, William A., Dynes, Russell R."

==Wèlga==
[[File:Curacao, Willemstad overzicht haven Shell, straatbeeld, Bestanddeelnr 927-8471.jpg|thumb|right|Shell refineria na Kòrsou (1975)]]
Riba e anochi di 29 di Mei 1969 ora ku e reunion di sindikato a kaba tabata tin un grupo no tabata kontentu ku e desishonan ku a wordu tumá pa atende ku e sistema di e kontratistanan. Un grupo a kana bai [[Cinelandia]] na [[Punda]] i a kuminsa benta bakinan di sushi abòu mientras ku polisnan a aparesé na e esena i a purba pa trese orden bèk. 

Mainta riba dia 30 di Mei 1969, mas sindikato a anunsiá ku nan lo bai welga e dia akí pa apoyá e lucha di CAO kontra di e kontratistanan. Tabata tin un grupo di tres pa kuater mil trahadó akumulá dilanti Post 5 di Refineria Shell. Aunke e CAO a enfatisá ku esaki tabata djis un disputo ekonomiko, Papa Godett lider di e trahadonan di dòk i aktivista, a avoká un lucha polítiko den su speech na e welgadónan. El a hasi un yamada pa un otro marcha pa bai [[Fort Amsterdam]], kual tabata mas ku dies kilometer for di kaminda nan tabata. Na e momentu ei e grupo a kumimsa move bai direkshon di sentro di suidat, un grupo ku tabata konsistí di mas o ménos 5.000 trahadó, mayoria di nan tabata koló skur. Mas i mas hende a bira parti di e marcha akí den sentro di suidat ku ora e la pasa kantu di kaya e lidernan di e welga original tabatin tiki kòntròl riba e grupo su akshonan.

==Intensifikashon di demostrashon==
A sende un trùk (pick-up) ku un automobilista koló kla na kandela i na final a sakia edifisionan komersial grandi. E wèlgistanan a ataká e fabrika di Coca-Cola i di Texas Instruments i nan a drenta e fabrikanan pa demanda i para e produkshon pa libera e trahadonan. Texas instruments tabatin  un mal reputashon entre e poblashon lokal pasobra esaki a prevení su trahadonan pa forma un sindikato. En prinsipio no a ataká kas ni edifisio públiko. pero ora a bin haña sa, polis a move pa purba pone un paro na e welgamentu i sakeo. Tambe a pidi asistensia na SKS, i soldá hulandes ku tabata stashoná riba e isla dor ku tabata tin solamente sesenta officier na e esena i nan no por a hasi nada pa para e violensia. 

[[File:Avantia Damberg Stamp 30 di mei.png|thumb|Stampia 30 di mei ku portrèt di [[Wilson Godett|Papa Godett]], [[Amador Nita]] i [[Stanley Brown]]]]. Riba e ruta pa marcha bai Fòrti wèlgistanan a bin topa un barera polisial na seru di Parera. Den e enkuentro a kai dos morto: Manuel Gutierrez i Orlando Gerardina. Polis a tira Gutierrez ora esaki a manda un outo di polis na kandela riba e kordon. Gerardina a haña bala ku probablemente a rebotá bin riba dje. Wilson "Papa" Godett tambe a haña bala den lomba i mester a bai hòspital. Supuestamente Papa Godett a bisa ku polis tabata tin e orden spesífiko pa pone un fin na su bida i polis lo a bisa ku nan a solamente hasi loke tabata nesesario pa sigurá nan mes bida. E echo ku Godett a haña bala a kambia e demostrashon i hasié mas intenso. Un parti chikí di e marcha a bai hòspital pa sigui e desaroyo di Papa su bida i salú i e otro parti di e marcha a move bai sentro di siudat. Ei un grupo grandi a parti den gruponan mas chikí ku a sakia un kantidat di pakus i tambe un teatro.

[[File:Collectie Nationaal Museum van Wereldculturen TM-60019454 De Breedestraat in de wijk Otrabanda Willemstad Soublette et Fils (Fotostudio).jpg|thumb|left|Breedestraat, [[Otrobanda]], mas o menos aña 1900, unda varios edifisio a keda sakea i destrui]] 
Polis, SKS, brantwér, Marina Hulandes i otro boluntarionan lokal a bringa duru pa pone un paro na e protestanan, paga e kandelanan, i vigila banko i otro edifisionan balioso ku por a wordu hortá. Hopi di e edifisionan den suidat tabata bieu i pesei nan a kima fasil pero tambe e lay-out kompakto di e sentro historiko a hasie hopi difisil pa yega kaminda nan esfuerso tabata nesesario. Den oranan di atardi, pastornan a saka un statement riba radio pidiendo sakeadonan pa stòp i na mes momentu lidernan di sindikato a anunsia ku nan a yega nan un akuerdo ku Werkspoor/Wescar. Segun e akuerdo aki, trahadonan di Shell lo risibi un pago igual maske nan tabata kontratista of no, i esaki tambe no tabata depende di nan origen nashonal.

Pero, aunke e lucha su metanan ekonomiko a wordu yegá, welganan a sigui te den anochi per poko poko e la baha riba dia 31 di mei. E rebeldia e ora ei a kambia i focus riba metanan politiko. Lidernan di sindikato, radikal i tambe moderá, a demanda pa baha gobiernu, i a menasá ku un welga mas grandi. Riba 31 di mei, lidernan di trahadonan a tene reunion ku lidernan di sindikato di [[Aruba]], i tambe otro partinan di Antia. E delegashon di Aruba a bai di akuerdo ku e bahamentu di gobiernu, i a anunsia ku trahadonan di Aruba tambe lo welga si esaki no lo pasa. Riba e anochi di 31 di mei pa 1 di yuni violensia a kaba i 300 marinier hulandes a bin pa mantene orden.

==Resultado==
[[File:Verkiezingen voor de Staten Weeknummer 69-37 - Open Beelden - 58423.ogv|thumb|250px|Video di notisia di elekshon pa parlamento despues di e disturbionan]]
Na tur, e rebeldia a kosta bida di dos persona identifiká komo Manuel Gutierrez'''i '''Orlando Gerardina, anto 22 polis i 57 personanan na sivil heridá. Tabatin 322 detenshon i tambe a kima 43 negoshi i 10 otro edifisio durante di e welga miéntras ku 190 edifisio a keda severamente dañá i kandela a destruí trinta (30) vehíkulo. E daño total a sali aproksimadamente 40 million dòler merikano. E sakeo tabata dirigí riba negoshinan sea konosí pa eksplotashon òf ku e demostrantenan tabata asumí ku nan tabata eksplotadó. E rebeldia a logra su metanan ekonomiko, igualdat di salario pa trahadonan di Shell, anto su metanan politiko, for di 3 di Juni e Staten di Antia Hulandes, pone bou di preshon di Kamara di Komersio, ku tabata tin miedu pa mas welga i violensia, a anunsia elekshon nobo pa september di e aña ei. Prome minister [[Ciro Domenico Kroon]] a wordu skohe durante e rebeldia pero despues e la retira i e la wordu remplasá pa un gobierno interino.


{{Appendix}}


[[Category:Historia]]
[[Category:Kòrsou]]
