{{Variante|a}}
[[File:Tweede Kamer , wijziging Kon. Statuut ivm uittreding Aruba uit Nederlandse Antil, Bestanddeelnr 933-3433.jpg|thumb|Betico Croes den Tweede Kamer pa tratamento di e cambio di [[Statuut pa e Reino di Hulanda|Statuut]] pa Aruba retira di [[Antias Hulandes]] - 3 juni 1985]]
‘'''Status aparte di Aruba'''’ ta referi na e status special di [[Aruba]] como isla autonomo dentro di [[Reino Hulandes]] entre 1986 y 2010. Riba prome di januari 1986 Reino Hulandes un biaha mas ta consisti di tres pais, esta [[Hulanda]], [[Antias Hulandes]] y [[Aruba]]. Den e aña ey, Aruba a sali for di e constelacion Antiano, door di cual Aruba a bira e di tres pais den Reino. Cu e status aparte, Aruba tin su propio representacion di pueblo, Parlamento di Aruba y su [[Gobernador di Aruba|propio gobernador]]. Parlamento tin su presidente. Gobierno di Aruba ta consisti di ministronan y gobernador.

[[File:Aruba Status Aparte Monument2.jpg|thumb|Monumento di Status Aparte na [[Oranjestad (Aruba)|Oranjestad]], Aruba]]
Desde e [[disolucion di Antia Hulandes]] e terminologia ''status aparte'' tambe ta wordo usa informalmente pa [[Kòrsou|Corsou]] y [[Sint Maarten]]. Cu e structura constitutional nobo dentro di Reino e terminologia ''status aparte'' a keda oficialmente aboli na oktober 2010 como cu e status aki no ta special mas sino a bira e norma pa tur pais dentro di reino hulandes.<ref name="notitie">[http://www.rijksoverheid.nl/documenten-en-publicaties/notas/2011/07/15/notitie-de-toekomst-van-het-koninkrijk.html Notitie ''De Toekomst van het Koninkrijk''], Ministerie van Binnenlandse Zaken en Koninkrijksrelaties, 15 juli 2011</ref>

== Historia ==
E movimiento pa Aruba su decolonisacion y [[Independensia|independencia]] a cuminsa for di aña 1930 cu Aruba a pidi pa cuminsa para riba su mes. Na augustus 1947 Aruba a presenta su prome "Staatsreglement" (constitucion), pa Aruba su "status aparte" como un nacion y pais independiente cu e status di un estado autonomo den e Reino Hulandes den forma di un Commonwealth Hulandes, segun e ehempel di e Statuut di Westminster di 1931 di e Commonwealth Britanico. Na e [[Conferencia di Mesa Rondo]] (Hulandes: ''Ronde Tafel Conferentie, RTC'') na 1948 a presenta e deseo y mandato aki di e pueblo di Aruba pa a bira e di cuater pais independiente den un reino den forma di un commonwealth. Pero na 1954 cu a impone e Statuut, e status obteni pa Aruba tabata di un [[teritorio insular]] di  [[Antias Hulandes]]. Na e Conferencia di Mesa Rondo di 1981 y 1983 a trece e mandato di 1977 di e pueblo di Aruba, logrando e acuerdo di Aruba su decolonisacion, cu Betico a yama "un acuerdo di diamanta". Na 1986 Aruba a realisa su status di pais separa y independiente y di estado miembro di e [[Reino Hulandes]], pero te awe Hulanda no kier cumpli cu e abolicion di e [[Statuut pa e Reino di Hulanda|statuut]] colonisado impone for di 1954. Nan a disfrasa y camufla nan dominio y poder colonisado impone desde 1954 como supuesto "lazonan di un federacion".

Dia 24 di november 1955, (a aproba e [[escudo di Aruba]] dia 15 di november 1955) [[Juancho Irausquin|J. Irausquin]] di e partido politico PPA (Partido Patriotico Arubano) a presenta un discurso dilanti di e United Nations Trust Committee (Comite Fiduciario di Nacion Uni) pa a splica e situacion cu a keda acepta temporalmente. El a finalisa su discurso bisando cu den futuro tin mas cambio ainda pa bin, y cu e ta espera di por conta riba e mesun bon diligencia y cooperacion.

Parlamento di Aruba

Na 1972 a continua cu e proceso di decentralisacion y independencia. Esaki a inicia for di aña 1970 na un conferencia na Surnam unda cu [[Betico Croes]] di partido MEP (Movimiento Electoral di Pueblo) a propone tambe un "sui-generis" Dutch Commonwealth di cuater pais y estado independiente miembro: Aruba, Hulanda, Surnam y Antia Hulandes, cada un cu su propio soberania y identidad nacional. Mr. C. Yarzagaray, representando e partido politico AVP (Arubaanse Volkspartij), a propone pa tene un [[referendum]] pa e pueblo mes dicidi su propio destino y a proclama cu: "Aruba hamas lo acepta un federacion niun nacionalidad di segundo categoria".

Betico Croes mesora a inicia na Aruba un campaña pa informa y prepara e pueblo di Aruba pa Aruba su independencia politico y un status aparte den un commonwealth Hulandes liber di tur resto di colonisacion. Na 1974 e Ministro di Structura Estatal a percura pa publica e "Witboek over de Status Aparte", y na maart 1976, un comite nombra pa gobierno di Aruba a logra keda cla cu tur preparacion pa a introduci e bandera y himno nacional di Aruba como e dos simbolonan di Aruba su soberania y independencia, y hunto tambe a fiha 18 di maart 1981 como fecha pa Aruba su independencia como pais completamente separa y independiente cu un status aparte como estado miembro di un commonwealth nobo, moderno, bou di un statuut dor di cual lo a elimina pa semper e gran berguensa di tur e resto di dominio y poder colonial. A sigui na maart 1977, cu e referendum (Aruba a ser obliga pa a yama e referendum aki un 'encuesta', pasobra pa ley Aruba no tawata permiti pa tiene un referendum) pa e pueblo mes determina su futuro cu a ser teni cu e sosten di e Nacion Uni y 82% di e votadonan a scohe pa independencia: pa Aruba ta un pais riba su mes, y cu derecho di ta un estado miembro di un commonwealth nobo, moderno Hulandes, manera tabata e deseo di e pueblo ya for di añanan 40, pa Aruba iguala cu e otro cuater paisnan cada un como Estadonan di Miembro lo a obtene nan 'status aparte' eyden.

E gobierno di Aruba a asigna e 'Instituut van Sociale Studies' den Den Haag pa haci un estudio di Aruba su independencia, cu a wordo publica den 1978, cu e titlo "''Aruba en Onafhankelijkheid, achtergronden, modaliteiten en mogelijkheden; een rapport in eerste aanleg''".

Na e conferencia di Den Haag den 1981, Aruba su independencia a wordo proponi na 1991. Den maart 1983, basa riba e [[referéndum|referendum]], finalmente Aruba a haya un trato oficial den Reino, pa Aruba su decolonisacion y independencia, e prome pais birando den Reino Hulandes, cu su mesun constitucion, unanimamente aproba y proclama den augustus 1985, y despues di un eleccion teni den november pa Aruba su prome parlamento. Aruba a separa for di Antias Hulandes y bira oficialmente un pais autonomo y e di tres pais miembro di Reino Hulandes dia 1 di januari 1986, cu despues di 10 aña Aruba a ful independencia na aña 1996, y cu e abolicion di Reino Hulandes Bieu. Un pais miembro nobo di e nobo Reino Hulandes como completamente nobo y moderno di Dutch Commonwealth, liber di tur [[kolonialismo|dominio colonial]]. E logro grandi aki ta danki na e United Nations Resolutions pa elimina colonialismo y tambe na [[Betico Croes]] y e steun politico di otro nacionnan, manera Merca, [[Panama]], [[Venezuela]] y varios pais [[Oropa|Europeo]]. Croes tawata proclama e "Libertador di Aruba" despues di un accidente tragico dia 31 december 1985 y a fayece na november 1986.

== Wak tambe==
* [[Statuut pa e Reino Hulandes|Statuut di Reino Hulandes]]
* [[Reino Hulandes]]
* [[Antias Hulandes]]
* [[Historia di Aruba]]


{{Appendix}}

[[Category:Aruba]]
[[Category:Historia]]
[[Category:Polítika]]
