[[File:Segundo (Boy) Ecury (1922-1944).jpg|thumb|Boy Ecury]]
Segundo Jorge Adelberto 'Boy' Ecury (23 di april 1922, Aruba - 6 di november 1944, Waalsdorpervlakte, Hulanda) tabata un Arubiano luchado den resistencia durante [[Segunda Guerra Mundial]]. Ecury ta e unico Arubiano conoci pa a lucha den e resistencia.   

== Bida ==
Ecury a nace den un famia grandi, di mayornan Nicasio Segundo 'Dundun' Ecury y Ana Paulina Wilhelmina Ernst. Nicasio Ecury tabata un comerciante exitoso. E cas unda e famia a biba, a keda restaura y ta unda e Museo Arqueologico di Aruba ta lokalisa. Ecury a nace di shete yiu di en total diestres. Un di su rumannan, [[Nydia Ecury]],tabata un docente, autor, traductor y actriz conoci. Su mayornan a mand'e studia na Hulanda na edad jong. Ecury a gradua na 1937 na Oudenbosch, Haldenberge, [[Noord-Brabant]]. El a biba na [[Tilburg]]. Eynan el a experiencia e invasion di e armada Aleman na Hulanda.

== Resistencia ==
Ecury, enfureci door di e discriminacion, violencia y inhusticia cu e [[Segunda Guerra Mundial]] a trece na Hulanda, a dicidi di drenta e resistencia contra e invasion Aleman. 

Ecury, hunto cu compañeronan [[Luis de Lannoy]] y [[Delfinicio Navarro,]] a ehecuta diferente operacionnan pa sabotea e invasion Aleman na Hulanda. Entre otro, nan a causa explosion di trucknan Aleman, nan a yuda pilotnan y e Aliadonan na Tilburg y nan a yuda sconde hendenan persegui door di e invadonan nazi. 

== Morto ==
Ecury tabatin 22 aña na momento cu [[Kees Bitter]] a tracion'e pa e nazis. Nan a aresta Ecury y hinc'e den e '[[Orangehotel|Oranjehotel]]'. Eynan, nan a interroga y tortura Ecury pa informacion clave cu potencialmente lo hiba nazis na aresta otro miembronan di resistencia. Apesar di e tortura, Ecury no a duna nan e informacion. Nan a condena Ecury pa morto y nan a ehecut'e na e Waalsdorpervlakte dia 6 di november 1944. 

Tres aña a pasa prome cu otronan lo descubri su curpa. Su tata a laga transporta e curpa y a der'e na Aruba. 
[[File:Standbeeld Boy Ecury.jpg|thumb|Estatua di Boy Ecury na  L.G. Smith Boulevard, Oranjestad, Aruba]]

== Reconocemento ==
Dos aña despues di su entiero, a produci y inaugura un estatua na honor di Ecury na [[Oranjestad (Aruba)|Oranjestad]], Aruba. 

Cuarenta aña despues di su fayecemento, na 1984, Hulanda a otorga Ecury e 'Verzetsherdenkingskruis' pa su actonan heroico durante guerra.

Den añanan '80, [[Ted Schouten]], famia di Ecury, a produci un documentario pa [[Telearuba|TeleAruba]] tocante Boy Ecury. El a produci un buki tambe tocante Ecury durante e temporada aki. Na 2003, gobierno di Aruba a republica e buki bou di e titulo ''Boy Ecury, een Antilliaanse jongen in het verzet.'' 

Na Curaçao tin un caya nombra na honor di Ecury. 

Na 2003, Ted Schouten y [[Fransz Weisz|Frans Weisz]] a produci un pelicula tocante e bida di Boy Ecury. 

Na 2010 a nombra un caya na honor di Ecury na Oisterwijk, unda Ecury a biba y sconde un temporada durante guerra<ref name=":0">https://oisterwijkinbeeld.nl/verzetsstrijders-van-de-straat/boy-ecury/</ref>. 

== Mira mas ==
* [[George Maduro]]

== Media ==
* ''Boy Ecury, een Antilliaanse jongen in het verzet'', Ted Schouten, <nowiki>ISBN 90-5730-242-X</nowiki>, Walburg Pers, 1985.
* ''Boy Ecury, een Antilliaanse jongen in het verzet'', documentario di Ted Schouten, 1985.
* ''Boy Ecury'', pelicula dramatisa, dirigi pa Frans Weisz, 2003. Gouden Kalf 2003; Columbine Award USA 2004.
* ''Guia di Investigacion historico di Boy Ecury''/''Onderzoeksgids van de geschiedenis van Boy Ecury'', Daniella Britt, Fundacion Amigonan di Archivo, Aruba 2019.

== Referencia ==
Verzetsstrijder van de straat: Boy Ecury<ref name=":0" />

{{Commonscat}}
{{Appendix}}

{{DEFAULTSORT:Ecury, Boy}}
[[Category:Hende]]
[[Category:Arubano konosí]]
