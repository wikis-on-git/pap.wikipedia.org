{{Infobox persona}}
'''Segundo Jorge Adelberto (Boy) Ecury''' (n. [[23 di aprel|23 di april]] [[1922]] na [[Aruba]] - f. 6 di november [[1944]] na Waalsdorpervlakte, [[Hulanda]]) tabata un Arubiano luchado den resistencia durante [[Di Dos Guera Mundial|Guera Mundial II]]. Ecury ta e unico [[Aruba|Arubiano]] conoci pa a lucha den e resistencia.   

== Bida ==
Ecury a nace den un famia grandi, di mayornan Nicasio Segundo 'Dundun' Ecury y Ana Paulina Wilhelmina Ernst. Nicasio Ecury tabata un comerciante exitoso. E cas unda e famia a biba den bario di [[Rancho]], a keda restaura y ta unda e [[Museo Arqueologico di Aruba]] ta lokalisa. Ecury a nace di shete yiu di en total diestres. Un di su rumannan, [[Nydia Ecury]],tabata un docente, autor, traductor y actriz conoci. Su mayornan a mand'e studia na Hulanda na edad jong. Ecury a gradua na 1937 na Oudenbosch, Haldenberge, [[Noord-Brabant]]. El a biba na [[Tilburg]]. Eynan el a experiencia e invasion di e armada [[Alemania|Aleman]] na Hulanda.

== Resistencia ==
Ecury, enfureci door di e discriminacion, violencia y inhusticia cu e [[Di Dos Guera Mundial]] a trece na Hulanda, a dicidi di drenta e resistencia contra e invasion [[Alemania|Aleman]]. 

Ecury, hunto cu compañeronan [[Luis de Lannoy]] y [[Delfinicio Navarro,]] a ehecuta diferente operacion pa sabotea e invasion Aleman na Hulanda. Entre otro, nan a causa explosion di trucknan Aleman, treinnan pa sali foi nan rails y tabata yuda sconde hendenan persegui door di e invadonan nazi y pilotonan aliado na Tilburg. [[File:NIEUWS UIT OOST EN WEST - TERAARDEBESTELLING VAN BOY ECURY-PGM4011933.webm|thumb|Noticiero Hulandes "Polygoonjournaal" di 1947 tocante entiero di Boy Ecury na Aruba.]]

== Morto ==
Ecury tabatin 22 aña na momento cu Kees Bitter a traicion'e pa e nazis. Nan a aresta Ecury y hinc'e den e 'Oranjehotel'.<ref name="oisterwijk"/> Eynan, nan a interroga y tortura Ecury pa informacion clave cu potencialmente lo hiba nazis na aresta otro miembronan di resistencia. Apesar di e tortura, Ecury no a duna nan e informacion. Nan a condena Ecury pa morto y dia 6 di november 1944 a fusil'e na Waalsdorpervlakte, un zona di duin den cercania di [[Den Haag]]. Tres aña a pasa prome cu otronan lo descubri su curpa. Su tata a laga transporta e curpa pa Aruba, unda a der'e cu honor militar. 

== Reconocemento ==
[[File:Standbeeld Boy Ecury.jpg|thumb|left|200px|Estatua di Boy Ecury na  L.G. Smith Boulevard, Oranjestad, Aruba]]
Dia 6 di november 1949 a devela un estatua na honor di Ecury na [[Oranjestad (Aruba)|Oranjestad]], riba Plasa Boy Ecury na Lloyd G. Smith Boulevard.<ref>{{nl}}{{citeer web|url=https://resolver.kb.nl/resolve?urn=ddd:010642613:mpeg21:a0088|titel=Boy Ecury|werk=[[Amigoe]]|datum=1989-11-06|bezochtdatum=2022-05-8}}</ref><ref>[https://www.archieven.nl/nl/search-modonly?mivast=298&mizig=210&miadt=298&miaet=1&micode=ANA-01&minr=3620302&miview=inv2 Boy Ecury en Familie Ecury Archief], Archieven.nl</ref> Cuarenta aña despues di su fayecemento, na 1984, Hulanda a otorga Ecury e 'Verzetsherdenkingskruis' pa su actonan heroico durante guera.

Den añanan '80, [[Ted Schouten]], cineasta y famia di Ecury, a produci un documentario pa [[Telearuba|TeleAruba]] tocante Boy Ecury. El a produci un buki tambe tocante Ecury durante e temporada aki. Na 2003, gobierno di Aruba a republica e buki bou di e titulo ''Boy Ecury, een Antilliaanse jongen in het verzet.'' Na 2003 cineasta Frans Weisz y productor [[Sherman de Jesus]], hunto cu Ted Schouten, a produci un pelicula tocante e bida di Boy Ecury. Den e pelicula hulandes di 2014 tocante e heroenan di resistencia di Oisterwijck, titula ''Schaduwspel'', e rol di Boy Ecury ta  wordo hunga dor di e actor Jennau-Jean Louis.

Na 2010 a nombra un caya na honor di Ecury na Oisterwijk, unda Ecury a biba y sconde un temporada durante guera.<ref name="oisterwijk">{{nl}}{{citeer web|url=https://oisterwijkinbeeld.nl/verzetsstrijders-van-de-straat/boy-ecury/ |titel=Boy Ecury|werk=Oisterwijk in Beeld|bezochtdatum=2022-05-07l}}</ref>  Na [[Kòrsou|Corsou]] tin un caya cu e nomber ''Boy Ecuryweg''. Desde 2017 tin un puente na [[Amsterdam]] cu ta carga su nomber.

== Buki y pelicula ==
* ''Boy Ecury, een Antilliaanse jongen in het verzet'', Ted Schouten, <nowiki>ISBN 90-5730-242-X</nowiki>, Walburg Pers, 1985.
* ''Boy Ecury, een Antilliaanse jongen in het verzet'', documentario di Ted Schouten, 1985.
* ''Boy Ecury'', pelicula dramatisa, dirigi pa Frans Weisz, 2003. Gouden Kalf 2003; Columbine Award USA 2004.
* ''Guia di Investigacion historico di Boy Ecury'', Daniella Britt, Fundacion Amigonan di Archivo, Aruba 2019.

== Mira mas ==
* [[George Maduro]]

== Link externo ==
* [https://www.archieven.nl/nl/search-modonly?mivast=298&mizig=210&miadt=298&miaet=1&micode=ANA-01&minr=3620302&miview=inv2  Archivo di guera]
* [http://www.erepeloton.nl/Achtergrondverhalen/ecury.html erepeloton.nl]
* [https://web.archive.org/web/20061210234142/http://www.memphisfilm.net/boyecury/ memphisfilm.net]
* [https://web.archive.org/web/20060819151236/http://www.bevrijdingintercultureel.nl/antillen.html bevrijdingintercultureel.nl]

{{Commonscat}}
{{Appendix}}

{{DEFAULTSORT:Ecury, Boy}}
[[Category:Hende]]
[[Category:Arubano konosí]]
