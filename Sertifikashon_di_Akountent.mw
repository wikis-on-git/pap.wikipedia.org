Un '''Sertifikashon di Akountent''' ta e opinion por eskrito di un [[akountent]] riba e kuentanan di un kompania ku e la kontrolá. E opinion aki ta de hecho e resultado di e [[ouditoria]] den e kompania. Na Kòrsou te ainda nos no ta asina leu ku e akountent ta duna su sertifikashon na papiamentu. E sertifikashon aki semper ta na Hulandes òf ingles. 


==Tipo di Sertifikashonnan==
Akinan ta sigui un lista di e kuater tiponan di sertifikashon ku un akountent por duna: 
{| class="wikitable"
|-
! Papiamentu !! Hulandes !! Ingles
|-
| Opinion favorabel || Goedkeurende verklaring || Unqualified opinion
|-
| Opinion kualifiká / limitá || Verklaring met beperking || Qualified opinion
|-
| Apstenshon di opinion  || Verklaring van oordeelonthouding || Disclaimer of opinion
|-
| Opinion desfavorabel / atverso  || Afkeurende verklaring || Adverse opinion
|}


===Opinion favorabel===
Un opinion favorabel ta nifiká ku e kuentanan i e relato finansiero di e kompania ta kumpli ku e rekisitonan spesifiká pa e akountent. Esaki ta nifiká en todo kaso ku e sifranan den e relato finansiero ta kuadra ku e sifranan den e buki di e kompania i ku esaki ta duna un bista real riba e kuantifikashon i e komposishon di e kapital i resultado finansiero di e kompania konserní pa un sierto periodo. 

===Opinion kualifiká/limitá===
E opinion limitá ta enserá ku e akountent tin sierto insertidumbre pa loke ta trata e konfiabilidat di e relato finansiero. Den e kaso aki e akountent ta sospecha ku tin sierto iregularidat den e kuentanan di e kompania ta p’esei e no por duna un opinion favorabel. Pero e iregularidatnan aki no ta asina importante tampoko pa duna un opinion desfavorabel òf keda sin duna un opinion.

===Apstenshon di opinion===
E akountent ta apstené di duna un opinion riba e relato finansiero na momentu ku e tin un insertidumbre riba e kòntròl di e kuentanan di e kompania. E insertidumbre ta di tal índole ku no ta posibel pa duna un opinion favorabel pero tampoko un opinion limitá. Ta trata aki di un situashon kaminda tin un insertidumbre supstansial riba e [[ouditoria]] ku e akountent a hasi.

===Opinion desfavorabel===
Ta duna un opinion desfavorabel na momentu ku tin un insertidumbre supstansial riba e kuentanan i e relato finansiero di e kompania. Den e kaso aki e kuentanan òf e estado finansiero di e kompania no ta kumpli ku e rekisitonan stipulá pa lei. Den e sertifikashon aki e akountent ta duna di konosé ku e kuentanan no ta konfiabel òf inkorekto ku un splikashon di e naturalesa i magnitut di e insertidumbre.

[[de:Bestätigungsvermerk]]
[[en:Auditor's report]]
[[nl:Accountantsverklaring]]
[[ru:Аудиторский отчёт]]
[[zh:审计报告]]
