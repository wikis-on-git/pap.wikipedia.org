'''Punda''' ta e parti pariba di [[Willemstad]], e kapital di [[Kòrsou]]. Origen di e nòmber ''Punda'' no ta sigur. Tin un idea ku e ta bini for di e palabra hulandes "de Punt", ku ta nòmber di e isleta kaminda a traha Fort Amsterdam. Pero e palabra Punda solamente ta kuminsá sali den publikashonnan na spañó na mitar di siglo 19<ref>Ditzhuijzen, J. van, & Langenveld, E. (2017, p.11). ''De Willemstad: Het dagelijks leven in negentiende-eeuws Punda''. Stichting LM Publishers / KIT.</ref>.  Pader Latour ta menshoná ku e eksperto surafrikano Albert Gatschet ta indiká, den un karta, ku punda ta un palabra afrikano ku ta nifiká "plaats langs een rivier" of "ommuurde plaats waar het gouvernement gevestigd is" <ref>Latour, M. D. (1936, p. 259). Oorsprong en betekenis van het woord macamba. ''New West Indian Guide / Nieuwe West-Indische Gids'', ''17''(1), 256–260. <nowiki>https://doi.org/10.1163/22134360-90000887</nowiki></ref>. Otro posibilidat ta ku e palabra ta bini di swahili. Den e idioma ei e palabra ''punda'' ta nifiká "buriku": kisas un referensia na Willemstad komo un logá ku hendenan pafó di siudat tabata yega ku buriku.

Huntu ku [[Otrobanda]] Punda ta forma e kapital di Kòrsou i ántes di Antia Hulandes, Willemstad. Den Punda algun di e edifisionan di mas bieu di Willemstad ta situá. E parti di Punda yamá Handelskade ta e parti mas fotografiá di Kòrsou.

==Historia==

Kòrsou tabata forma un komunidat polítiko huntu ku Aruba, Boneiru i parti di loke awendia ta Estado Falcón na Venesuela. Na 1499 spañónan a kolonisá e isla. Despues, hulandesnan a konkistá e isla i duna [[West Indische Compagnie]] komo propiedat pa goberná na aña [[1634]], bou di e lider [[Johan van Walbeek]], E aña ei a kuminsá traha un fòrti yamá [[Fort Amsterdam]] parti pariba di St. Annabaai riba e peninsula di 'de Punt'. Den e di dos parti di siglo 17 Punda tabata un siudat chikitu. Pa protehá e suidat akí a konstruí un muraya rònt di dje. Na kuminsamentu di siglo 18 kaba e área a yena i a kuminsá ku e bario nobo di Otrabanda. Na 1860 a desmantelá e muraya.

For di 1886 Punda ta konektá ku Otrabanda via e brug di ponton, [[Koningin Emmabrug]], i for di 1974 tambe via [[Koningin Julianabrug]]. 

[[Category:Kòrsou]]

[[image:Punda.jpg|thumb|Punda - Willemstad]]
<references />
