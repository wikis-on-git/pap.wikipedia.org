Ku hopi orguyo nos ta presentá na pueblo di Kòrsou e radionovela: Den Sekreto. 
E úniko radionovela presentá "live" den studio!


Algu di e historia:

Ishantely: un damita ku su bon trabou i un bon entrada,  resientemente a kaba di terminá e relashon ku e tabatin ku su partner. E partner tabata skonde muchu kos pe. 
E la hura su mes ku nunka mas e lo pèrmití un hòmber trat'é asina mas. 

Den fondo di su kurason e ta sinti ku e la wòrdu traishoná. E no ta kla. 
E no ta un persona vengativo. Pero e la bira hopi kouteloso i deskonfiá.

Den un café e la bin topa ku Nickelson. Un yònkuman ku a kaba di yega foi merka. Supuestamente pa trabou i e tambe tabatin un kiebro tras di lomba. E ta bai hasi tur su posibel pa konkistá Ishantely. Pero kada bia ta sosodé algu, ku ta pone sea Ishantely of Nickelson bira mas i mas deskonfiá. 
Te ku e kos a kumisá bira un opseshon. Loke nan niun di dos a spera, ta tur e aventuranan ku nan lo pasa aden i no menshoná mes ora ku e èksnan di nan kada unu, ke drenta bèk den nan bida. 

Nan tur dos ta hasi lo máksimo pa fingi, i skonde mas tantu kos posibel pa otro. 
Te dia Ishantely su èks, Mike, presentá. 
E ta logra skapa na wow'i angua. 

Pero kon ta para Nickelson ora e bin topa ku su èks, Desi, ku ta purba tur manera pa konkistá Nickelson bèk. 
Nickelson ta skonde tur esakinan pa Ishantely.
Tur bia ku e la pasa anochi ku Desi. E konsekuensianan ku esaki lo trese. 
Ishantely tampoko ta papia di Mike. Aunke te ainda nada partikular a sosodé. Pero Mike tin su plan. Su karakter posesivo i dominante ta pone ku Ishantely por pèrde kòntrol riba e situashon.

Suzy, prima di Nickelson, tambe tin su sekretonan, aparte di e echo ku e tin yen kos ta skonde pa Nickelson. 

Sandra, amiga di Desi, tambe a pasa den un eksperensia masha amargo ku Nickelson. 
  
Tur dia tin algu, intriga i kosnan ku diariamente parehanan moderno ta pasa aden. 

Nickelson ta logra konkista Ishantely?
Nan lo por enfrentá e bueltanan di bida?
Kon ta bai para ku Ishantely ku Desi?
Ta ken Desi ta paga, pa investigá kiko...
Kada ken tin nan agènda. 
Pero tiki tiki, kada mentira, kada desepshon, kada buèlta lo sali na kla...
Di tur e kosnan ku ta sosodé "Den Sekreto"!

"Den Sekreto" 
Un radionovela presentá pa Telecuracao FM (TCFM) 93.3 FM. (www.telecuracao.fm)

[[Category:Kultura]]
