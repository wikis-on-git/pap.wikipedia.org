{{Variante|a}}
[[File:Aruba Day, Oranjestad, Aruba Mar 04, 2022 05-09-16 PM.jpeg|thumb|170px|Bandera na venta pa celebra dia 18 di maart]]
'''Dia di Himno y Bandera''' of '''Dia 18 di maart''' ta e dia nacional di [[Aruba]]. Dia [[18 di mart|18 di maart]] ta conmemora e instalacion oficial na aña 1976 di [[bandera di Aruba]] y [[Aruba Dushi Tera|himno di Aruba]] na [[Stadion Guillermo Trinidad]], [[Dakota]]. E ta e fecha mas importante den [[Historia di Aruba|historia di Aruba]]. 

Desde 1985 dia 18 di maart ta oficialmente un dia liber na Aruba, despues cu su [[Konseho Insular|Conseho Insular]] a boga pa elimina como dia liber 15 di december, e fecha cu tabata celebra Dia di Reino (Statuutdag).<ref>{{citeer web|url=https://resolver.kb.nl/resolve?urn=ddd:010643242:mpeg21:a0056|titel=Misvieringen op Dag van Vlag|werk=[[Amigoe]]|datum=1985-03-13|bezochtdatum=2022-03-03}}</ref> 

== Celebracion ==
[[File:Monument 18 March.jpeg|thumb|170px|left|Monumento di Shon A Eman na Plaza 18 di maart, [[Oranjestad]]]]
E celebracionnan mes ta consisti entre otro di un ceremonia na Plaza 18 di maart, cu a keda inaugura na 1996, pa conmemora e fecha na 1948 ora na [[Hulanda]] durante e Conferencia di Mesa Rondo a entrega pa prome biaha un peticion na [[Juliana di Hulanda|Reina Juliana]] pa e pueblo Arubano haya e [[derecho]] di autodeterminacion. E delegacion Arubano tabata encabesa pa [[Shon A. Eman]] y e peticion tabata firma pa 2.147 Arubano.<ref>{{citeer web|url=https://www.gobierno.aw/home-pap/18-di-maart-dia-di-himno-y-bandera-di-aruba_48108/|titel=18 di maart dia di Himno y Bandera di Aruba|werk=Gobierno.aw|datum=|bezochtdatum=2022-03-03}}</ref> Durante e dia mes ta tene diferente actividad y manifestacion cultural den tur bario di e isla y museo y monumentonan ta habri porta gratuitamente pa publico. En conexion cu e dia nacional ta organisa festivalnan di canto cu participante den diferente categoria di edad. 

Arubanonan den exterior tambe ta celebra e dia nacional, entre otro na [[Kòrsou]] y Hulanda. E celebracion na [[Hulanda]] ta usualmente riba un otro fecha y ta conoci como ''Arubadag''. 

{{Appendix}}

[[Category:Aruba]]
