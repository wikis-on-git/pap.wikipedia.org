[[File: Beyonce 2.jpg|200px|right]]

'''Beyoncé Giselle Knowles (Fecha di nasementu 4 di Sèptèmber 1981)''', ta un kantante i kompositor merikano di musika R&B i tambe aktris.
El a nase i a wòrdu lantá na Huston, Teksas, el a asistí na varios skol di arte, i a kuminsá partisipá den konkursonan di kanto i baile for di chikitu. Beyoncé a kuminsá haña fama na final di añanan nobenta komo e  kantante prinsipal di e grupo femenino Destiny's Child. Beyoncé a bende mas ku 50 miyon di CD mundialmente komo parti di e grupo aki.

Durante di e tempu ku e grupo Destiny's Child tabata inakitivo, Beyoncé a lansa su promé album komo solista titulá "Dangerously in Love" na yüni 2003. For di e album aki e dos singelnan "Crazy in love" i "Baby Boy" a posishoná nan mes na number unu riba listanan di popularidat. E album tabata unu di esnan mas eksitoso di e aña ei.
Beyoncé a gana sinku Premio Grammy riba un anochi so den e aña 2004, e eksito di e album aki a konfirm'é komo un artista kapas. 
Na aña 2005 e grupo Destiny's Child a parti for di otro i Beyoncé a lansa su di dos album komo solista "B'Day" na 2006. Riba e disko aki tabatin e eksito mundial "Irreplacable." Su di tres album, "I Am...Sacha Fierce," a wòrdu lans;a na novèmber 2008 i a trese kuné varios hit mundial manera "If I Were a Boy" i e single number unu na Merka "Single Ladies (Put a Ring on It)."

E eksito di su albumnan a hasi Beyoncé unu di e artistanan mas gustá den e indústria musikal, i husando e fama aki el a ekspand'é su karera pa inkluí aktuashon i promovedor di varios produkto. 
El a kuminsá su karera komo aktris na aña 2001 ora ku el a aparesé den e pelikula musikal ''Carmen: A Hip Hopera.'' Na aña 2006 el a hunga e ròl prinsipal den e pelikulá basá riba e musikal di Broadway ''Dreamgirls''(1981). Danki na e ròl aki el a haña dos nominashon pa premio Globo di Oro. Na aña 2004, Beyoncé a kuminsá mes marka di pañanan i a promové varios marka manera Pepsi, Tommy Hilfiger i L'oréal.

'''Hubentut i Komienso di su Karera'''

Beyoncé a nase na Huston, Teksas. Yu muhe di Mathew Knowles, un manager di un kompania di grabashon eksitoso i Tina Beyincé , un diseñadó di bistí i pelukera. E tata di Beyoncé ta un merikano di desendientenan afrikano i su mama ta un kombinashon di desendientenan franses, merikano indígeno i afrikano. Beyoncé a haña e su nòmber for di su mama su fam di soltera. Esaki tabata pa e nòmber no bai pèrdí ya ku ta poko yu hòmber so tin ainda ku ta karga e nòmber Beyincé. 
Su grandinan di parti mama tabata Lumis Albert Beyincé i Agnéz Deréon. Nan tabata residente di Louisiana ku ta papia franses. E ta ruman mayó di Solage, un kantante, kompositor i aktris.

Bryoncé a asistí na e skol St. Mary's Elementary School na Teksas kaminda el a inskribí su mes den klasenan di baile inkluyendo djès i balèt. Un dia ora ku e maestra di baile tabata nùr un kantika Beyoncé a sigui kante e kantika inkluyendo e tononan haltu. Di e forma ei su talento komo kantante a wòrdu deskubrí. Ounke ku semper e tabata un mucha poko verlegen, manera su mama ta deskribiele, su interes pa kanta i duna sho a kuminsá despues di a partisipá na un konkurso di talento na skol. Asina ku el a subi esenario el a su verlegenheid a kita i e kier a bira un kantante profeshonal. Ku shete aña Beyoncé a partisipá den su promé sho di talento ofisial kantando e kantika "Imagine" di John Lennon. El a gana e kompetensia i tur hende a lanta para pa aplaudiele. Na e mesun edat prensa lokal a kuminsá presta atenshon na dje ora ku nan a menshon'é komo un di esnan nominá pa e premio The Sammy den e arte di duna sho.

Den hèrfst di aña 1990 Beyoncé a inskribí su mes den e skol Parker Elementary School, un skol ku ta atrae hopi mucha ku amor pa musika, kaminda el a presentá varios biaha ku e kor di skol. Despues el a bai e skol High School for the PErforming and Visual Arts na Houston i despues a bai Alief Elsik High School, situá den e bario di Alief. Beyoncé tabata un solista na e misa kaminda e tabata asistí yamá St. John's United Methodist Church. E tabata parti di e grupo aki pa djis dos aña so ya ku e tabata preokupá ku su karera nobo.
