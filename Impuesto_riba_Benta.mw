[[File:10 naf.jpg|250px|right]] [[File:25 naf.jpg|250px|right]] [[File:50 naf.jpg|265px|right]] [[File:100 naf.jpg|250px|right]]
'''Impuesto riba Benta''' ([[Hulandes]]: ''Omzetbelasting - OB'') ta un impuesto indirekto. Esaki ta nifiká ku [[Servisio di Impuesto]] no ta kobra esaki direktamente serka e kliente, pero e [[empresario]]. Pues, e kliente ta paga e OB na e empresario i esaki na su turno ta hiba esaki pa [[Ontvanger]].


''Ehèmpel''
<br />
''Señora A ta kumpra un shimis den un pakus. Riba e faktura di señora A tin pará e preis di e shimis (Naf. 100,-) i e OB (Naf. 5,-), kual ta duna un total di Naf. 105,-. Señora A ta paga e montante kompletu di Naf. 105,-. E pakus na su turno ta transferí e OB di Naf. 5,- pa Ontvanger.''


OB ta wòrdu rekoudá na Kòrsou segun e sistema akumulativo. Esaki ta nifiká ku kada bia ku un produkto wòrdu bendé òf un servisio wòrdu duná tin ku kobra OB riba esakinan. Na Kòrsou e empresario mester kobra OB. Mester kobra i paga OB ora ta trata di e siguiente asuntunan òf prestashonnan:
*Benta di un produkto
*Un servisio prestá
*Importashon di produkto


==Empresario==
Ora ta trata di OB lokual ta sentral ta e definishon empresario. E definishon aki ta nifiká, ora ta trata di OB: kualke persona ku un negoshi òf ku ta ehersé un funshon independiente. Kual ta nifiká ku tantu un persona natural komo un persona hurídiko por ta un empresario. No ta di importansia si e meta final ta hasi ganashi òf nò. 

E definishon aki den mayoria kaso lo no mester ta un problema. Pero den sierto situashonnan por eksistí e insertidumbre di ta trata aki di un empresario òf no. Loke ta konta aki ta, e persona konserní mester ta forma parti den ekonomia òf mihó bisá e interakshon ekonómiko. Ora un persona bende su outo por ehèmpel ku su bisiña, no ta trata akinan di un akto empresarial(Hulandes: ondernemerschap). Mayoria bia mester ta trata aki di un persona natural òf hurídiko ku ta inskribí na [[Kámara di Komersio]]. 

E lei riba OB no ta tene kuenta ku e forma hurídiko di e empresario. Tur empresario mester kobra i paga OB. Por ta trata aki di un [[propietario úniko]], [[sosiedat]], [[sosiedat kolektivo]], [[sosiedat komanditario]], [[sosiedat limitá]] òf un [[sosiedat anónimo]]. Un fundashon òf un asosiashon tambe por ser konsiderá un empresario ora ta trata di OB. 


==Prestashonnan==
[[File:Enig document.jpg|300px|thumb|right|Enig Document - Dokumento speshal di Duana pa deklarashon di importashon di merkansia]]
E aktonan ku ta importante ora ta trata di OB ta:
*Benta di un produkto
*Un servisio prestá
*Importashon di produkto

E aktonan aki di un empresario ta wòrdu yamá prestashon. 

====Benta di un produkto====
E aktonan ku ta kai bou di benta di produkto ta:
#Traspaso di un produkto dor di un akuerdo
#Entrega di produkto dor di un akuerdo di kompra a plaso òf lis finansiero 
#Traspaso di propietario di un produkto ku ta forma parti di un otro produkto
#Disposishon di merkansia pa otro fin ku no ta fin komersial 
#Disposishon di produktonan ku fin komersial pa uso den e kompania 

E lugá di benta ta esun kaminda e empresario ta situá òf biba. 

====Servisio prestá==== 
Ta papia di servisio prestá na momentu ku empresario duna un servisio kontra pago. E término servisio den e kaso aki ta hopi amplio. Un barbero ta duna un servisio, pero tambe un [[akountent]], hürdó, un [[abogado]] òf un asesor. Otro ehèmpelnan di servisio ta:
*Hür di un propiedat inmóbil
*Seramentu di un seguro
*Pintamentu di un kas
*Reparashon di un outo

Pa kobra impuesto riba servisio prestá ta konta aki tambe ku e lugá kaminda e servisio a wòrdu prestá mester ta kaminda e empresario ta biba òf ta situá. 

====Importashon di produkto====
Na momentu ku produktonan wòrdu importá tambe mester paga OB. No ta importá aki si ta trata di un persona partikular òf un empresario. 


''Ehèmpel''
<br />
''Señora M a kumpra un outo na Miami. Ora outo yega Kòrsou Señora M ta bai saka e outo. E tin ku hasi deklarashon di e outo na [[Duana]] i paga e montante di belasting riba importashon i tambe OB.'' 


Pa empresarionan ku ta importá merkansia tin un areglo eksepshonal. Merkansia ta produktonan ku ta destiná pa wòrdu bendé. E areglo yama derechi di deskuento: e OB ku e empresario paga serka Duana na importashon por wòrdu deskontá for di OB ku e empresario tin transferí ku e la haña dor di benta di produkto na kliente. Pa hasi uso di e derechi aki, e empresario mester pidi un [[disposishon]] serka [[Inspektor di Impuesto]].

Banda di esaki ta eksistí e posibilidat pa kualifiká pa un dispensashon pa paga OB na importashon. Pa esaki mester di un disposishon di Duana. 


==Tarifa==
E tarifa di OB na Kòrsou ta 5%. Esaki ta konta pa tur prestashon, ku eksepshon di seguro kual ta 6%.


==Linknan eksterno==
*[http://belastingdienst.an/ Portal ofisial di Servisio di Impuesto]
*[http://www.google.nl/url?sa=t&source=web&cd=1&ved=0CB0QFjAA&url=http%3A%2F%2Fwww.belastingdienst.an%2FFormulieren%2FBrochuren%2FHandleiding%2520OB%2520%28Nederlands%29.pdf&rct=j&q=handleiding%20omzetbelasting%20curacao&ei=F78MTceuK4KaOojPsaoJ&usg=AFQjCNFi3IoWmCJg2kVJZAy5txNcWPxdyQ&cad=rja Manual di OB na Hulandes]
*[http://www.douane.an/nl/index.php Sitio ofisial di Duana]
*[http://www.curacao-gov.an/Extranet/government.nsf/fbcca56964942a4e04256881004c19c1/8a8f348244314633042568a5006e79ad!OpenDocument&Start=1&Count=5000&Expand=1.9&BaseTarget=_self&AutoFramed Portal ofisial Departamentu di Ontvanger]


[[category:Impuesto]]
[[category:Gobièrnu ]]
