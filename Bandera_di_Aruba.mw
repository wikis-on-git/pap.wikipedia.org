[[File:Flag of Aruba.svg|thumb|right]]
Aruba ta e prome isla di [[Antia Hulandes]] cu a proclama su mes un bandera nacional formando parti ainda di e konstelashon di Antia Hulandes na aña 1976. E bandera ta kolo blauw kla cu dos strepi geel y un strea kora cu rand blanco. Den praktika tin hende ta keda insisti pa sigui causa confushon,  tokante e kolo blauw kla di e bandera, siendo cu e color ya ta legalmente bon cla fiha y defini desde 1976, pero toch pa intencionalmente causa desunion y disgusto den pueblo kier pa tin un discushon kontinuo tokante e kolo oficial di e bandera. Despues cu Aruba a sali for di e konstelashon di Antia Hulandes dia 1 di januari 1986 Aruba su bandera, un cuatricolor, a bira tambe e bandera estatal di [[Pais Aruba]]. E otro islanan di Antia Hulandes, [[Corsou]], [[Boneiro]], [[St. Maarten]], [[St. Eustatius]] y [[Saba]] tambe a haya nan propio bandera despues cu Aruba a sali for di e constelacion Antiano. Aruba ta celebra su dia di bandera estatal dia 18 di maart.

BANDERA DI CUATER COLOR:
DECRETO DI E BANDERA DI ARUBA, FIHA DIA 16 DI MAART 1976

E Conseho Legislativo di Aruba:
considerando, cu segun desicion di e Conseho Ehecutivo di e Territorio Insular di Aruba, fecha dia 21 di Januari 1976, no.588/1976 a ser instala un comision, cual tabata tin como tarea conseha e mencionado Conseho Ehecutivo en cuanto e stipulamento di un bandera Arubano; cu e comision menciona den e parafo anterior, e asina yama Comision di Bandera, a presenta su recomendacion na e Conseho Ehecutivo, riba dia 26 di februari 1976; cu despues di esey e comision, riba encargo di e Conseho Legislativo, ya menciona, a bolbe presenta un recomendacion, mas detaya, riba dia 8 di maart 1976, cual recomendacion a ser discuti den e reunion interno di e Conseho Legislativo, teni riba dia 8 di maart 1976;

A DICIDI:

1. Pa stipula como bandera di Aruba e bandera proponi pa e Comision di Bandera den e recomendacion di e comision ey, fecha dia 8 di maart 1976, di cual e descripcion ta manera ta sigui:

E bandera ta rectangular y tin e colornan Geel, Blauw, Corra y Blanco.
E proporcionnan di e hanchura y largura ta 2 : 3.
E color di e fondo di e bandera ta “LARKSPUR”, di acuerdo cu e codigo “British Colour Dictionary of Colour Standards, No.196” ,e  asina yama “U.N.- Blue”(Blauw di Naciones Unidas).
Den e tercera parti mas abao di e bandera tin tres banchi horizontal, di Colornan Geel, Blauw, Geel, respectivamente, y e hanchura di cada banchi ta igual na un-decimo-octavo parti di e hanchura di e bandera. 
E banchi mas ariba ta cuminza na un distancia di exactamente dos-tercera parti di e hanchura di e bandera, midi di ariba bay abao. 
E Color Geel di e banchinan ta ser describi den e ya mencionado Diccionario como no.113, e asina yama “Bunting Yellow”, e color di e banchi di mei-mei tambe ta e ya menciona color Larkspur of e asina yama “U.N. - Blue”.
Bao di e tres banchinan aki tin un rand hancho, cual ta igual na un sexta parti di e hanchura di e bandera, di color “Larkspur-blue”. 
E bandera ta mustra den e parti mas ariba na banda robez un strea regular di cuater punta, di cual e medianonan horizontal y vertical ta corre paralelo cu e rand di ariba y di abao di e bandera y e rand na banda drechi y na banda robez di e bandera.
Un liña hala for di cualkier hoeki banda paden di e strea pasa door di e centro di e strea pa e hoeki paden en frente ta igual na e largura di un-tercera parti di e mediano horizontal of vertical di e strea.
E Corra di e strea ta BCC no.210, “Union Jack Red” (corra di e bandera Ingles) y e tin un rand Blanco (BCC no. 1 ‘White”), cu un hanchura igual na un-ciento y trinta y tres parti di hanchura di e bandera. E distancia di un punta di e strea pa e otro punta di e strea, in- cluyendo e zoom blanco ta un-tercera parti di e hanchura di e bandera.
E punta mas halto di e strea ta keda na un distancia igual na un-decimo-octavo parti di e hanchura di e bandera for di rand ariba e bandera; e punto di e strea mas cerca di e rand robez di e bandera ta keda na un distancia di un-decimo-octavo parti di e hanchura di e bandera for di e rand robez paden.

2.Pa stipula cu e decision aki lo ser inclui den e Gazeta di Promulgacion di Aruba;

3.Pa determina cu e reglanan en cuanto e uso di e bandera di Aruba lo ser stipula pa medio di un decision di e Conseho Ehecutivo, cual decision tambe lo ser promulga den e Gazeta di Promulgacion di Aruba.
 
Fiha di tal manera den e reunion publico di dia 16 di maart 1976.

E presidente
F.J.Tromp,

E Secretario
A.J.Booi   

- Dos dia despues, ariba 18 di maart, e bandera aki a wordu hisa pa di promer vez den un grandioso inauguracion oficial di Himno y Bandera den Wilhelmina Stadion. 

Significacion di cada color y posicion:

E color Blauw di e bandera ta denota e lamar inmenso cu ta rondona un isla o sea e strea di 4 punto, cu ta retene e posicion di honor mas cerca di e asta y e parti ariba di e bandera, pa simboliza e posicion di Aruba den e oceano cu ta rondone. 

E bandera tambe ta denota cu e isla ta anhela di ta Soberano o sea Independiente di otronan, pero cu no kier aisla su mes di esnan cu ta rondone y ta liga cu nan pa e lamar blauw. Esaki ta ser simboliza claramente pa e dos strepinan horizontal Geel den e bandera cu ta denota e posicion libre y aparte di Aruba hunto den e mesun lamar blauw, sin distancia su mes di otro isla o paisnan. 

E strea di cuater punta ta simboliza e cuater direccionnan di compas, for di cual direccion representantenan di 40 y mas pais a bini Aruba y a forma un comunidad y ta biba harmoniosamente cu ta garantiza libertad maximo. 
Tambe e ta mustra ariba a cuater costanan di e isla unda lamar ta forma un barera natural. E strea su cuater puntonan ta denota e 4 camindanan maritimo y aereo for di unda ta emana nos economia y for di unda ta bini y ta regresa nos turismo y e demas pilarnan di economia manera comercio y industria. E strea color Cora cu color Blanco ta simboliza e cariño inmenso di cada ciudadano pa cu su isla; ta denota ademas e color di nos industria di antaño di palo di brazil y cochinilla y ta rindi homenage na e sanger Indio drama den Rooi Frances pa su libertad. E strepi Blanco ta simboliza e santo sin mancha di e playanan extenso cu ta rondona e isla y a la vez e pureza di curazon di e habitantenan cu ta respeta husticia, orden y libertad.

Geel ta e color di abundancia. Ta e color apropia pa denota nos industria quimica y petrolera, y di e semper bibo aloe; cu nos comercio y turismo ta forma conhuntamente e fuente di ingreso di nos pueblo. 
E listanan/banchinan Geel den posicion horizontal ta demostra e solidez y largo duracion di tal abundancia. 
Ademas e color Geel ta denota e fuentenan di ingreso di antaño manera e Industria di Oro, di Guamo y di Aloe. E ta simboliza tambe nos industria di butishi y di artesania Indio di siglonan pasa y e industria di sombre. Ademas di un cantidad grandi di nos palo y matanan ta florece den e color geel . Quibrahacha , brazil , bonchi di strena , curahao , tuturuto aloe y wanglo.

[[Category:Aruba]]

[[af:Vlag van Aruba]]
[[ar:علم أروبا]]
[[bs:Zastava Arube]]
[[ca:Bandera d'Aruba]]
[[cs:Arubská vlajka]]
[[da:Arubas flag]]
[[de:Flagge Arubas]]
[[el:Σημαία της Αρούμπας]]
[[en:Flag of Aruba]]
[[eo:Flago de Arubo]]
[[es:Bandera de Aruba]]
[[et:Aruba lipp]]
[[fi:Aruban lippu]]
[[fr:Drapeau d'Aruba]]
[[gl:Bandeira de Aruba]]
[[he:דגל ארובה]]
[[hr:Zastava Arube]]
[[hu:Aruba zászlaja]]
[[id:Bendera Aruba]]
[[it:Bandiera di Aruba]]
[[ja:アルバの旗]]
[[jv:Gendéra Aruba]]
[[ko:아루바의 기]]
[[lt:Arubos vėliava]]
[[mk:Знаме на Аруба]]
[[nl:Vlag van Aruba]]
[[no:Arubas flagg]]
[[pl:Flaga Aruby]]
[[pt:Bandeira de Aruba]]
[[ru:Флаг Арубы]]
[[sh:Zastava Arube]]
[[sk:Vlajka Aruby]]
[[sq:Flamuri i Arubas]]
[[sr:Застава Арубе]]
[[sv:Arubas flagga]]
[[tr:Aruba bayrağı]]
[[uk:Прапор Аруби]]
[[yo:Àsìá ilẹ̀ Àrúbà]]
[[zh:阿魯巴旗幟]]
