{{Variante|a}}
[[File:HST-SM4.jpeg|thumb|Telescop espacial Hubble den orbita]]
'''Edward Bing Cheung''' ([[San Nicolas]], 6 februari 1963) ta un ingeniero y [[siensia|cientifico]] [[Aruba]]no, cu a contribui na diseña equipo nobo pa optimisa e rendimento di [[National Aeronautics and Space Administration|NASA]] su telescop espacial "Hubble".<ref>[https://prabook.com/web/edward.cheung/1720276  Edward Cheung], Prabook</ref> E equipo diseña pa Cheung y su coleganan a wordo transporta pa espacio durante cuater vuelo cu NASA su flota di nave espacial. E lansamento di e equipo den espacio tabata un logro formidabel pa NASA.

== Biografia ==
Cheung a lanta na San Nicolas y tabata un di e tres yuinan di migrantenan Asiatico, Yok Fuir Cheung y Kong Ming Cheung, kende tabata doño di Kong Ming supermercado na San Nicolas.  Na 1980 e la caba [[Colegio Arubano (HAVO/VWO)|Colegio Arubano]] y a bay studia na [[Estadonan Uni di Merka|Merca]] na Worcester Polytechnic Institute, unda e ta gradua na 1985. Cheung ta sigui pa obtene na 1990 un doctorado den ingenieria electrico na [[Universidat Yale|Universidad Yale]], specialisando den e ciencia di robot. Tema di su disertacion tabata e problemanan encontra pa detectornan di movecion cu ta instala riba robot.

Cheung ta inicia su carera den mundo academico, tumando parti den diferente proyecto di investigacion riba tereno di ciencia robotico. Na 1991 e ta bay traha na NASA. Despues di cinco aña ta keda apunta na e proyecto di telescop espacial Hubble y finalmente ta bira e ingeniero principal di e proyecto. Pa medio di su trabou e ta haci contribucionnan significativo na e programa espacial Mericano y riba tereno di ciencia aerospacial. Un di su diseñonan ta e aparato cu ela duna e nomber  ''ASCS/NCS Relay Unit Breaker Assembly'', abrevia ARUBA.<ref>[https://www.arubahuis.nl/images/stories/Aruba_Dushi_Tera_PDF/AUA_dushitera_lowres.pdf  Aruba in space], Aruba Dushi Tera (september 2011)</ref> Na 1999 Cheung a wordo reconoci dor di Worcester Polytechnic Institute pa su logronan profesional cu e premio ''Ichabod Washburn Young Alumni Award'' y na 2010 ta ricibi for di [[Fredis Refunjol|gobernador Refunjol]] di Aruba un condecoracion real Hulandes cu titulo ''Ridder in de Orde van de Nederlandse Leeuw'', e prome Arubiano pa hanya esaki otorga.<ref>[https://diario.aw/2010/06/dr-edward-cheung-a-ricibi-su-condecoracion/  Dr. Edward Cheung a ricibi su condecoracion], Diario (15 juni 2010)</ref> 

Cheung ta casa cu Agnes Kock y hunto nan tin dos yiu.

{{Appendix}}
{{DEFAULTSORT:Cheung, Edward}}
[[Category:Siencia]]
[[Category:Aruba]]
[[Category:Hendenan]]
[[Category:Arubanonan konosí]]
