[[File:Coat of arms of Curaçao.svg|250px|right|thumb|Eskudo di Kòrsou.]]
Símbolonan di pasado, presente i futuro
Riba nos Eskudo tin un korona i mei mei di e Eskudo mes tin un eskudo mas chikitu.

E eskudo chikitu ta kòrá. Un faha pretu vertikal ku tres krus di San Andres koló blou, ta parti’é den dos parti igual.
E Korona di oro riba e Eskudo i e barku riba laman ta rekordá nos e union históriko ku e riku i poderoso Amsterdam. Den Siglo di Oro e siudat aki tabata dominá henter mundu di komèrsio i konsekuentemente tambe negoshi di plaka den siglo 18. Pa medio di su influensha dominante den “West-Indische Compagnie”, Amsterdam tabata kontrolá nabegashon transatlántiko i asina tambe komèrsio di produktonan kolonial ku paisnan merikanu, usando haf di Kòrsou komo sentro di komèrsio prinsipal.

Tabata Maximiliano di Oustria (emperador di e asina yamá “Heilige Roomse Rijk der Duitse Natie”, na kual Ulanda tabata pertenesé den e tempu ei) kende a regalá Amsterdam e korona di oro riba su eskudo di tres krus. E tempu ei, 1489, Maximiliano di Austria tabata okupá e puesto di regente tambe pa su yu hòmber Philips de Schone, Heer der Nederlanden.

Ku e regalu aki Maximiliano di Oustria a demostrá e gran nifikashon finansiero-ekonómiko ku Amsterdam tabatin pa e dinastia ku tabata na mando i su simpatia speshal pa e siudat aki.
E mesun relashon aki tambe tabata eksistí entre haf di Amsterdam i haf di Kòrsou. Awendia e Korona ta indiká e union di nos pueblo ku Kas Oraño i Reino Ulandes.
Un liña vertikal ta parti e Eskudo den dos parti igual.
E banda na man robes di e Eskudo, ku e barku riba laman blou, ta simbolisá e importansha grandi di laman i nabegashon pa Kòrsou den pasado, presente i futuro. Den pasado, nos desaroyo tabata satisfaktorio. Nos antepasádonan a bini Kòrsou ku barku for di tur parti di mundu, aunke no tur ora boluntariamente. Trahando duru –sea obligá òf nò –nan a laga un isla ku prosperidat atras.
E koló blou riba e Eskudo ta simbolisá tambe fieldat: fieldat na tradishonnan ku ta enserá puntualidat, sinseridat, ingeniosidat, produktividat i espesialmente amor pa nos tera natal Kòrsou.

Na banda drechi di e eskudo tin un palu kargá di laraha. Solamente si nos praktiká tur e tradishonnan ku e banda robes ta mustra nos ariba, e palu lo sigui karga fruta na abundansha. Asina e suela di Kòrsou lo sigui produsí frutanan riku, loke ta simbolisá pa e koló bèrdè ku tin den e parti drechi di e Eskudo.
E ora ei tambe nos a pone Korona riba obra di nos antepasádonan.
Nos yunan na grandi lo kontinuá nos trabou pa asina nos dushi Kòrsou keda pa hopi aña mas un isla bendishoná, kaminda nos tur por biba bon. <ref> http://www.curacao-gov.an/Site.nsf/6798ee24f525c5460425705f006d9308/f2f605805a29b432042571ef00689c11/$FILE/bukidibanderaihimno.pdf Pagina 14 </ref>

[[Category:Kòrsou]]

[[de:Wappen von Curaçao]]
[[en:Coat of arms of Curaçao]]
[[es:Escudo de Curazao]]
[[fr:Armoiries de Curaçao]]
[[mk:Грб на Курасао]]
[[nl:Wapen van Curaçao]]
[[pl:Herb Curaçao]]
[[ru:Герб Кюрасао]]
