[[File:Eerste gevolmachtigd minister van Aruba, John Merryweather op Schiphol, Bestanddeelnr 933-5483.jpg|270px|thumb|right|E di prome Minister Plenipotenciario di Aruba ta yega Schiphol dia 23 di januari 1986]]
'''John William Merryweather''' (n. [[25 di  mei]] [[1932]] na [[Aruba]] - f. [[24 di september]] [[2019]] na Aruba) tabata un politico  Arubano y e prome persona nombra como [[minister plenipotenciario]] di Aruba na [[Den Haag]]. Alaves e tabata e prome representante di Aruba den Conseho di Minister di Reino di [[Reino Hulandes]].

== Biografia ==
John Merryweather, yiu di un tata Britanico y mama Arubiano, a bishita scol secundario na [[Jamaica]] y [[Reino Uni]]. El a studia na Universidad di Loughborough na Reino Uni y despues na [[Estadonan Uni di Merka|Merca]], unda cu el a specialisa den arkitectura panoramico.<ref>Personalia J.W. Merryweather, www.parlement.com</ref>

Su carera a cuminsa na 1952 cu un funcion den sector petrolero. For di 1961 te cu 1975 e tabata hefe di plantsoendienst di Dienst Openbare Werken (DOW) na Aruba y [[Kòrsou|Corsou]]. Na 1974 el a bay traha como coordinador di proyectonan special pa [[Kolegio Ehekutivo|Conseho Ehecutivo]] di Aruba. For di 1978 el a bira miembro di staff di Oficina di Turismo di Aruba y despues a drenta servicio di gobierno pa bay traha na Antillenhuis na Den Haag.

Na 1983 el a uni su mes na [[Partido Patriotico Arubano]] (PPA) y a fungi como secretario-general di e partido for di 1983 pa 1984. Despues di eleccionnan insular dia [[29 di aprel|29 di april]] [[1983]] el a bira miembro di [[Konseho Insular|Conseho Insular]] pa PPA, pero dia 14 di mei 1984 a tuma retiro. Entrante [[status aparte di Aruba]], prome di januari 1986, Aruba a haya su mesun representacion oficial na Den Haag, aparte di Antillenhuis. Den formacion di e prome Gabinete Henny Eman a nombra Merryweather, den nomber di PPA, den e puesto di minister plenipotenciario. Dia 13 di januari, 1986 el a huramenta dilanti [[Gobernador di Aruba|gobernador]] Felipe Tromp. Apesar cu na januari, 1987 e Gobierno no tabatin confiansa mas den e minister di PPA, [[Benny Nisbet]], John Merryweather a keda den e funcion cu apoyo di [[Partido di Pueblo Arubano]] (AVP).<ref>[https://resolver.kb.nl/resolve?urn=ddd:010641916:mpeg21:a0074  “Merryweather treedt niet af als minister”], Amigoe, 24 januari 1987</ref>  

Despues cu su periodo como minister plenipotenciario a finalisa na 1989, el a keda nombra como Hefe di “Arubaans Verkeersbureau” na Europa cu su oficina na Arubahuis. Den e eleccionnan di 1989 el a uni su mes na partido nobo Partido Patriotico Nacional (PPN) como e ultimo candidato riba lista.<ref> [https://www.digibron.nl/search/detail/012e905a36527ba16d3b8ed3/premier-eman-van-aruba-optimistisch  Digibron, "Premier Eman van Aruba optimistisch", 03-01-1989]</ref> Despues di algun aña el a bolbe Aruba.

Merryweather tabata socialmente activo y tabata conoci como organisador. Entre 1960 y 1980 ela ocupa varios puesto como dirigente, entre otro como presidente di Oranjevereniging Aruba. Como representante di Aruba den Stichting Nationale Parken Nederlandse Antillen (STINAPA) ela labora pa proteha signonan indjan den cuebanan di [[Ayo]] y [[Fontein]] y conserva e herencia arubano na interes di su industria turistico.<ref>[https://resolver.kb.nl/resolve?urn=ddd:010469795:mpeg21:a0103  Amigoe, "Stichting Nationale Parken Nederlandse Antillen actief, 15-10-1963]</ref><ref> [https://resolver.kb.nl/resolve?urn=ddd:010463346:mpeg21:pdf  Amigoe, "Merryweather gaat Curaçao verfraaien", 31-07-1969]</ref> Den mundo di deporte ela fungi como presidente di [[Racing Club Aruba|RCA]] (1962-1965, 1967-1969, 1980-1981) y di Aruba Voetbal Bond (1965-1966).<ref>[https://resolver.kb.nl/resolve?urn=KBNRC01:000030516:mpeg21:pdf NRC Handelsblad, "John Merryweather - Hollands Dagboek", 11-02-1989]</ref> Merryweather a trece e clubnan [[AFC Ajax]], [[Feyenoord]] y [[Arsenal]] Aruba y a aporta pa talentonan local progresa y participa den e seleccionnan nacional di futbol antiyano. Despues di su retiro ela keda nombra miembro honorario di RCA, cual club desde 2013 ta organisa anualmente riba dia di Rey e torneo pa mucha di 4 pa 15 aña dedica na dje, "Copa John Merryweather".

== Condecoracionnan ==
* ''Ridder in de Orde van Oranje-Nassau'' (1983) 
* ''Ridder in de Orde van de Nederlandse Leeuw'' (1990).

==Lista di fuente==
{{Reflist|colwidth=30em}}

{{DEFAULTSORT:Merryweather, John}}
[[Category:Hendenan]]
[[Category:Politico di Aruba]]
[[Category:Arubanonan konosí]]
