[[Image:OSM_Bonaire.png|right|200px|thumb|Un mapa di Boneiru]]
'''Rincon''' ta e pueblo mas bieu riba [[Boneiru]] i ta e fundeshi dje isla, e ta situa den un vaye dje serunan parti nort Boneiru. E tin un total di 1.844 habitante (2020), parti entre Rincon suit i Rincon nort.<ref>{{nl}}[https://www.cbs.nl/nl-nl/maatwerk/2021/20/bonaire-bevolkingsgegevens-per-buurt-2018-2020 Bonaire, bevolkingsgegevens per buurt, 2018-2020], CBS.nl, 17 mei 2021. Rekuperá 6 ougustus 2021.</ref> 

== Historia == 
[[File:Rincon, Bonaire.jpg|thumb|Bista riba Rincon]]
Den besindario di Rincon [[indjannan]] a establesé siglo nan pasa, den e kuebanan di [[Onima y fontein]] nan tabata biba. Na [[fontein]] tin awa dushi ku ta bin foi dje [[kueba]] ku nan lo a usa. Nan tabata biba di [[Peskeria]] i [[jagmentu]]. Na kuminsamentu di siglo 1500 e spañonan a deportá e indjannan foi Boneiru hiba [[Hispañola]] awendia [[Haiti]] i [[Santo Domingo]] pa traha komo katibu. Na medio di siglo 1500 a bolbe bini indjannan riba Boneiru ku despues a uni k'e spañonan, i nan a fundá e pueblo Rincon den e vayé meimei seru. Pa siguridad nan a tuma e desishon aki, pa no kai den man di [[piratanan]]. Barkunan di pirata di otro nashonnan Oropeo tabata señalá riba laman rond dje islanan. Durante dje siglonan ei Rincon tabata importante pa e Spañonan, ei nan tabata skonde nan propiedat i e prisoneronan.

== Hulanda a konkistá ==
Despues ku [[Hulanda]] a konkistá e isla na 1633, e [[hulandes]] nan tambe a establesé ei promé ku nan a kuminsa eksplotá e [[saliña]]nan di [[salu]]. E hulandes a haya e indjannan muchu débel pa hasi trabou pisa, p'sei nan a buska [[katibu]] foi [[Afrika]] pa traha. E katibunan tambe a keda na Rincon pa e mes motibu, pa no kai den man di piratanan. [[sklabitut|Negoshí di katibu]] tabatin mas balor ku negoshi di oro den tempu ei. E katibunan ku tabata traha na e saliñanan di salu mester a kana bai aya i bolbe Rincon tur siman. Despues k'e hulandes nan a sentralisá e produkto di [[salu]] na [[saliña]] di Pereke (pekelmeer) nan a hiba e katibu nan aya. Pèrdèmentu di tempu pa sali kana foi Rincon bai aya a wòrdu kambiá pa ora di trabou. Katibunan ku a keda Rincon tabata traha na plantashi [[mangazina di rei]] ei nan tabata planta i kria bestia pa [[gobernador]] nan.

== Despues di Sklabitut ==
Despues di sklabitut hopi dje katibunan a keda pa nan kuenta,nan mester a sòru pa nan mes i pa nan yunan. Libertat a kuminsa ku [[pobresa]]. Mama i yunan tambe mester a traha duru pa tabatin moda di biba. Nan tabata bai [[piki watapana]], wesu ''(Ku wesu nan tabata traha boton di paña y kabu di kuchu, machete y bestèk)'', kima [[karbon]], kima kalki, korta [[sentebibu]] (alué), korta [[kadushi]] pa kushiná, bai piska, traha den [[kunuku]], nan a hasi tur sort'i trabou. E pueblo tabatin dia di tristesa y di alegria, nan tabata kanta oranan tabata traha pa no sinti peso dje trabou ni dje solo ku tabata kima riba nan kabes. Awendia e kansionnan ei a bira kantikanan [[folklóriko]]. Asina e pueblo a pone kabes huntu pa sali foi miseria di sklabitut i pa keda mantené nan libertat i pa logra un bon [[futuro]] i trankilidat. 

Na kuminsamentu di siglo 20 bonerianonan homber tabata bai otro paisnan manera [[Cuba]], [[Suriname]], [[Venezuela]], [[Estadonan Uni di Merka]] pa buska trabou i otro tabata bai nabega. Esnan ku a keda Boneiru tabata yuda otro traha kas, planta i korta maishi, kore kue kabrita, sera trankera, traha boto i barku, hende muhé tabata laba paña, strika, dia fiestanan tabata traha bolo, kushina, traha flor pa dorna kas, nan tabata pober, pero nan a uní pa bai dilanti. Despues ku a bini rafinaderia na [[Kòrsou]] i [[Aruba]] tabatin hopi kambio i prosperidat riba e otro islanan.Tur atenshon tabata pa e produkshon di petroli ku tabata mas importante ku salu den kuminsamentu di siglo binti. Bonerianonan mes mester a buska manera pa keda mantené nan famianan riba e isla. Boneiru den añanan 1940 pa 45 i e periodo despues tabata mas malu riba e isla, den tempu ei ku henter mundu tabata den [[Segundo Guera Mundial|guera]]. Bonerianonan mester a bira kreativo i a kuminsa eksportá un parti chikitu di loke e isla tabata produsí manera salu, [[karbon]] , [[álue]], [[dividivi]] òf [[watapana]], piska salu, karni i kueru di kabritu i kabritu bibu, mèst di kabritu ku nan tabata eksportá pa otro islanan den karibe pa drecha tera di hòfi i kunukunan pa planta berdura. Riba e dokumental aki bou di mas ku 60 aña pasá, "Bonaire eiland van rust", por mira kon hendenan mester a traha pa mantené nan famia.

==Link eksterno==
*[http://www.Rincon.nl rincon.nl]
*[http://www.INFOBONAIRE.com/rincon/ på infobonaire.com]
*[http://www.MANGAZINADIREI.org mangazinadirei.org]
*[http://www.BLENNYLIPS.com blennylips.com]
*[https://web.archive.org/web/20191017175559/https://www.flickr.com/photos/blennylips bonaire flickr.com]
*[http://www.geschiedenis24.nl/speler.program.7053829.html Bonaire Eiland van rust] (dòbel klek meimei)

{{Appendix}}

[[Category:Boneiru]]
