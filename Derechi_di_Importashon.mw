'''Derechi di Importashon''' ta un impuesto ku ta wòrdu imponé riba produktonan ku drenta i sali un pais. Por mira e tipo di impuesto aki komo un protekshon pa e merkado di e pais konserní, pero tambe un fuente di entrada pa e pais. Mayoria bia e impuesto aki tin un karakterístika polítiko. 

==Altura di e impuesto==
E altura di e derechi di importashon ta diferenshá pa produkto i por wòrdu influenshá pa e pais di orígen di e produkto. E derechi aki mayoria bia ta un porsentahe i ta wòrdu imponé riba balor di e produkto ku [[duana]] ta stipulá. E balor aki ta konsistí di e siguiente komponentenan:
*Balor di e produkto riba e faktura di e provedor
*Kostonan di transporte
*Kostonan di seguro

Duana tin un lista di tur produktonan ku por wòrdu importá i tur e produktonan aki ta haña un kódigo speshal. E kódigo aki ta wòrdu yamá [[TARIC code]] na [[Oropa]], kual e promé kuater te seis numbernan ta mesun kos na tur pais Oropeo. 

==Kobransa di derechi di importashon==
E kobransa di e impuesto aki ta na enkargo di duana. E impuesto aki ta wòrdu imponé na mesun momentu ku e produkto drenta e pais i e importadó mester paga esaki promé ku tuma posishon di e produkto. Importadó den e kaso aki ta tantu un partikular òf un empresa. Duana no ta diferenshá un persona partikular for di un empresa. Derechi di importashon ku a wòrdu pagá kaba no ta wòrdu restituí. Duana ta transferí e plaka di impuesto aki pa e [[Ministerio di Finansa]]. 

==Efektonan di derechi di importashon==
Tin sigur tres efekto ku por konta kuné ora tin derechi di importashon den un pais:
*Inflashon: e impuesto aki ta pone ku produktonan ku ta drenta e pais ta bira mas karu, konsekuentemente konsumo ta baha
*Protekshon: derechi di importashon ta fungi tambe komo un tipo di protekshon pa e merkado lokal di e pais. E impuesto aki ta pone ku produktonan ku ta wòrdu trahá lokal su preis ta muchu mas abou ku e produktonan ku ta wòrdu importá. Mester bisa si ku esaki no ta tur bia e kaso.
*Fiskal: e efekto fiskal ta referí mas bien na e plaka ku ta drenta kaha di gobièrnu. 

==Linknan eksterno==
[http://www.douane.an/nl/index.php Sitio ofisial di e servisio di gobièrnu di Kòrsou enkargá ku kobransa di Derechi di Importashon]

[[category:Impuesto]]
[[Category:Derecho]]
