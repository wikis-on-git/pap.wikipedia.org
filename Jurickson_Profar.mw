{{Infobox persona}}
'''Jurickson Barthelomeus Profar''' (nasé 20 di februari, 1993) ta un pelotero profeshonal di [[Kòrsou]]. E ta hunga den posishon di [[shortstop]] pa e e ekipo [[Texas Rangers]] den [[Major League Baseball]].

==Hubentut==
Profar a partisipá den [[beisbòl]] den [[Little League World Series]] na aña 2004 i 2005. Komo parti di e selekshon di e ekipo di Pabou Little League di [[Willemstad]], [[Kòrsou]], el a yuda gana e ekipo di Conejo Valley East Little League di [[Thousand Oaks]], [[California]] pa nan titula kampion 2004. Ku e selekshon di 2005 el a bolbe logra yega final, pero e biaha akí nan a perde kontra di e ekipo di West Oahu Little League di [[Ewa Beach]], [[Hawaii]].

==Karera profeshonal==
Riba 2 di juli, 2009, Profar a firma ku e ekipo di Texas Ranger. Otro ekiponan kier a firma Profar komo [[picher]], pero e ekipo di Texas Rangers tabata e uniko ku kier a firmé komo shortstop, su posishon preferí. El a pasa su promé temporada profeshonal huntu ku e ekipo di [[Spokane Indians]]. El a bati .250 ku 4 home run den 63 wega.

Promé ku e temporada di 2011, Baseball America a skohé Profar komo e di dos mihó prospekto di e ekipo di Texas Rangers i e di 74 enté. El a hunga e temporada di 2011 ku e ekipo di [[Hickory Crawdads]]. El a wòrdu skohé komo represante di e ekipo di Texas Rangers den e All-Star Future Game di aña 2011. El a finalisá e temporada batiendo .286/.390/.493 ku 12 home run i a wòrdu nombrá komo e South Atlantic League MVP. Tambe el a keda nombrá e mihó shortstop di e tim di Baseball America's Minor League All Star. El a keda nombrá pa aparesé den e All-Star Future Game di aña 2012.

Riba 31 di ougustus 2012, Texas Rangers a subi Profar riba nan roster di liga grandi i komo posibel hungadó den postseason. E ta e promé pelotero nasé na 1993 ku ta hunga den liga grandi i aktualmente ta esun di mas yòn tambe. Den su debut den liga grandi, Profar a kuminsa na segunda base na lugá di [[Ian Kinsler]], ku tabata for di wega pa leshon i den su promé turno na bate Profar a bati un home run di 388 pia na man di [[Zach McAllister]]. Den su segundo turno ela bati un doblete i bai di 2-4 pa e partido ei.

Profar a kuminsa e temporada di 2013 den e Triple-A Round Rock. Den mei 2013, Rangers a yama Profar na momentu ku mester a pone Kinsler riba e lista di hungadó leshoná. Den e wega di 26 di mei na [[Seattle]], Profar a dal su di dos home run na man di [[Hishashi Iwakuma]].

Na final di e temporada di 2013, Rangers a hasi un interkambio di Kinsler, kual a buta ku Profar a sigurá e puesto di segunda base. 

Profar a kuminsa e temporada di 2014 ribe e lista di hungadónan leshoná di 60 dia i no tabata spera pa e regresa te medio juni. Riba 22 di mei, e organisashon di Rangers a anunsia ku Profar a bolbe leshoná su brasa, kual a pone ku e lo mester a perde henter e temporada di aña 2014. Riba 23 di februari 2015, Profar a operá su brasa, kual a pone ku e lo pèrdè henter e temporada di aña 2015.

==Karera internashonal==
Despues ku e ekipo Nashonal Hulandes a avansá pa semi final di e World Baseball Classic 2013, manager [[Hensley Meulens]] a pidi publikamente pa Profar por forma parti di e ekipo Hulandes, ya ku Profar a nasé na [[Kòrsou]]. E ekipo di Texas Rangers a duna Profar permit pa por partisipa komo miembro di e ekipo Hulandes korto tempu despues di esaki.

==Bida personal==
Na 2012, e ekipo di Texas Rangers a firma Juremi Profar, ruman chikí di Jurickson.


{{DEFAULTSORT:Profar, Jurickson}}
[[Category:Hendenan]]
[[Category:Beisbolista]]
[[Category:Kòrsou]]
