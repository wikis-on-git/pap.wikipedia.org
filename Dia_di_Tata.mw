{{Variante|c}}
[[File:Father's Day (9055483641).jpg|thumb|240px|Dia di Tata]]
'''Dia di Tata''' ta un dia festivo pa honra tatanan i pa selebra paternidat i e importansia di lasonan paternal pa loke ta trata e edukashon i kuido di nan yunan. Na mayoria di e paisnan ront mundu, inkluso den [[Reino Hulandes]], ta selebrá e dia riba e di tres djadumingu di yüni. E dia festivo a originá for di [[Dia di Mama]].

== Historia ==
Supuestamente Dia di Tata a wòrdu introdusi dor di Sonora Smart Dodd di estado [[Washington]], pa honra su tata, William Jackson Smart, na 1909. E tabata un veterano di Guera Sivil merikano, ku a bira viudo ora su señora a muri dunando lus na nan di seis yu. Despues di bira grandi i inspirá pa Anna Jarvis ku a lansa Dia di Mama un aña promé, su yu muhe a introdusi Dia di Tata pa enfoka riba e forsa i perseveransia di su tata. 

E promé Dia di Tata a tuma lugá dia 19 di yüni [[1910]] na [[Spokane]], estado Washington. Na 1924 Presidente Calvin Coolidge a apoyá e idea pa selebra Dia di Tata, sinembargo e Kongreso [[Estadonan Uni di Merka|merikano]], konsistiendo kompletamente di hende homber, no tabata kier pa algo asina ta aplikabel pa hende homber. Resultado tabata ku numa bou di presidensia di [[Richard Nixon]] na 1971 e dia ta wòrdu rekonosí ofisialmente na [[Estadonan Uni di Merka|Merka]].

Generalmente e tradishon [[Oropa|oropeo]] katóliko lo a konmemorá e dia riba 19 di mart, dia di San José, tata di [[Jesus]]. Sinembargo, varios pais oropeo (manera [[Fransia]] i [[Reino Uni]]) i mayoría di e paisnan iberoamerikano, a adoptá e fecha merikano, pues selebrando e dia festivo aki riba e di tres djadumingu den [[Luna (tempo)|luna]] di  yüni.

Na [[Hulanda]] tabata selebrá e dia den oktober desde aña 1937.<ref>{{citeer web|url=https://resolver.kb.nl/resolve?urn=ddd:010237542:mpeg21:a0212|werk=Nieuwe Tilburgsche Courant|titel=Gedicht ''Waarom geen vaderdag?''|datum=1936-05-12|bezochtdatum=2022-06-15}}</ref><ref>{{citeer web|url=https://resolver.kb.nl/resolve?urn=ddd:010743294:mpeg21:a0061|titel=Advertentie|werk=Leeuwarder Nieuwsblad|datum=1937-10-01|bezochtdatum=2022-06-15}}</ref>  Na 1948 a disidí pa move e selebrashon pa e di tres djadumingu di yüni.<ref>{{citeer web|url=https://resolver.kb.nl/resolve?urn=ddd:010733476:mpeg21:a0169|titel=Internationale vaderdag|werk=Nieuwsblad van Friesland|datum=1948-06-11|bezochtdatum=2022-06-15}}</ref> 

Segun fuentenan di media skibi a kuminsa selebra Dia di Tata na [[Antias Hulandes]] den dekada 30 di siglo binti. Den añanan sinkuenta empresanan a yuda popularisá e dia di selebrashon entre otro dor di merkadea produktonan komo regalo spesial pa tata i ofresiendo, meskos ku e dianan festivo di fin di aña, deskuento riba yamada telefóniko ku [[Hulanda]] i [[Sürnam]].<ref>{{citeer web|url=https://resolver.kb.nl/resolve?urn=ddd:010402374:mpeg21:a0043|titel=Vaderdaggesprekken|werk=[[Amigoe]]|datum=1951-06-06|bezochtdatum=2022-06-15}}</ref> Añanan sesenta i despues e selebrashonnan a ekspande pa e seno di asosiashonnan i klupnan sosial, partikularmente na [[Aruba]] i [[Kòrsou]] i a kuminsa organisa diferente actividat deportivo i rekreativo familiar pa Dia di Tata. Na e [[Islanan ABC]] e no ta un dia liber públiko.

== Mira tambe ==
* [[Dia di Mama]]

{{Appendix}}

[[Category:Dia internashonal]]
