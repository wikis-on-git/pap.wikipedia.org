'''Pedro (Shon Pe) Celestino Hooi''' (n. [[19 di mei]] [[1941]] na [[Kòrsou]] - f. [[30 di aprel]] [[2020]]), mihó konosí komo ''Shon Pe'', tabata un [[Deporte|deportista]] i coach deportivo di [[Kòrsou]].

== Biografia ==
Shon Pe tabata a nase i krese den [[Bandabou]], den e bario di Leliënberg. El  a bai Sint Jan School i despues a pasa pa sigui su M.U.L.O. na Sint Thomas College na [[Otrobanda]].<ref name="kiko"/> For di den su hubentut, e tabata sinti su mes atraé pa [[deporte]] i tambe dunamentu di guia deportivo na hóbennan. Na 1969 Shon Pe Hooi a kuminsá komo entrenadó den e deporte di bòkseo. El tabata trein eks-kampion mundial José Legra i vários bòksdó manera e [[Antias Hulandes|antianonan]] Frank Albertus i [[Edwin Alberto]], konosí komo ‘Fighting Mack’. Su trayektoria den ramo di bòkseo ta hib'e diferente pais, entre otro [[Colombia]], [[Mexico]], [[Italia]] i [[Spaña]]. Mesun tempu e tabata aktivo komo promotor i ‘matchmaker’ huntu ku Angel (Gordito di Oro) Job, i tabata organisa diferente evento di bokseo na e [[Islanan ABC]].

Na 1974 riba initiativa di Shon Pe a lanta "Country Boxing Club" (CDC), un klup di bokseo na Barber pa hubentut desde 14 aña.<ref>{{nl}}{{citeer web|url=https://resolver.kb.nl/resolve?urn=ddd:010998662:mpeg21:a0103|titel=Pedro Hooi: per buurt een boksclub oprichten|werk=[[Amigoe]]|datum=1974-03-14|bezochtdatum=2022-05-17}}</ref> Na aña 1978  el a kuminsá traha komo ‘sportleider’ na Fundashon Servisio di Deporte i Rekreashon Kòrsou (Fundashon SEDREKO). Ramonan di deporte ku el a dediká tempu na dje i tambe siña hóbennan praktiká ta: bòkseo, [[futbòl]], [[beisbòl]], sòftbòl, slagbal, basketbòl i vòlibòl. Na Sedreko ''Shon Pe'' a dediká su mes na duna guia i edukashon na hóbennan di Bandabou, i tambe otro partinan di Kòrsou. E tabata duna lès di deporte na hóbennan ku tabata hospedá na e internat ''San Fernando'', na skolnan básiko i tambe skolnan avansá na Bandabou. Banda di duna lès i guia di deporte na skolnan, ''Shon Pe'' tabata duna deporte atardi despues di skol den barionan di Bandabou (Deporte den Bario). Esaki tabata tuma lugá un òf dos biaha pa siman, kada dia un vèlt diferente. Hóbennan di bario no mester a paga nada. Kada dia tabata turno pa un otro bario. Barionan ku tabatin deporte den bario tabata entre otro: Soto, [[Barber]], Sta. Cruz, Lagun, Wespen, Tera Cora i Sint Willibrodus.

Durante di e treininnan akí ''Shon Pe'' tabata deskubrí hóbennan den bario ku tabatin hopi talento pa hasi deporte. Esaki a inspirá ''Shon Pe'', i ela a bini na e idea pa forma timnan pa bai kompetí kontra otro timnan den kampionatonan organisá pa diferente organisashon. Segun ''Shon Pe'', di e forma akí hóbennan ta haña oportunidat pa siguí desaroyá nan talento komo deportista. E ta logra su meta i ta forma diferente timnan di futbòl, beisbòl i tambe sòftbòl. Den e timnan akí tabatin hóbennan ku a destaká durante kampionato i a haña oportunidat di por hunga den eksterior representando Kòrsou den e selekshon nashonal di deportenan futbòl, beisbòl i sòftbòl.

Pa su aktividatnan meritorio Shon Pe ta risibí na 2014 e kondekorashon di [[Krus di Mérito Kòrsou]].<ref name="kiko">[https://kikotapasando.com/2020/05/19/honor-na-nos-baluarte-sr-pedro-celestino-shon-pe-hooi/  Honor na nos baluarte Sr. Pedro Celestino (Shon Pe) Hooi], Kikotapasando.com (19-05-2020)</ref>

{{Appendix}}

{{DEFAULTSORT:Hooi, Pedro Celestino}}
[[Category:Hende]]
[[Category:Kòrsou]]
