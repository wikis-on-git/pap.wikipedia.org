''Pedro Celestino Hooi'', mihó konosí komo ''Shon Pe,'' nasé na Kòrsou dia 19 di mei 1941.
Fayesé 30 di april 2020

''Shon pe'' tabata un persona ku a nase i krese den e bario di Banda Bou, pa ta mas eksakto den e bario di Leliënberg.

For di den su edatnan yòn, ''Shon Pe'' tabata sinti su mes atraé pa deporte i tambe dunamentu di guia na hóbennan ku tabata rekerí esaki. Debí na ''Shon Pe'' su konosementu i tambe eksperensia riba tereno di deporte, el a haña e oportunidat na aña 1978 pa traha komo ‘sportleider’ na Fundashon Servisio di deporte i rekreashon Kòrsou, tambe yamá Fundashon Sedreko.

Deportenan ku ''Shon Pe'' a dediká tempu na dje i tambe siña hóbennan praktiká ta:

·        Bòkseo

·        Futbòl

·        Beisbòl

·        Sòftbòl

·        Slagbal

·        Basketbòl

·        Vòlibòl

Laborando na fundashon Sedreko, ''Shon Pe'' a dediká su mes na duna guia i edukashon na hóbennan di Banda Bou, i tambe otro partinan di Kòrsou. Shon Pe tabata duna lès di deporte na hóbennan ku tabata hospedá na e internat ''San Fernando,'' na skolnan básiko i tambe skolnan avansá na banda bou.

Banda di duna lès i guia di deporte na skolnan, ''Shon Pe'' tabata duna deporte atardi despues di skol den barionan di Banda Bou (Deporte den Bario). Esaki tabata tuma lugá un òf dos biaha pa siman, kada dia un vèlt diferente. Hóbennan di bario no mester a paga nada. Kada dia tabata turno pa un otro bario.

Barionan ku tabatin deporte den bario tabata entre otro:

·        Soto

·        Barber

·        Sta.Cruz

·        Lagun

·        Wespen

·        Tera Cora

·        Sint Willibrodus



Durante di e treininnan akí ''Shon Pe'' tabata deskubrí hóbennan den bario ku tabatin hopi talento pa hasi deporte. Esaki a inspirá ''Shon Pe'', i ela a bini na e idea pa forma timnan pa bai kompetí kontra otro timnan den kampionatonan organisá pa diferente organisashonnan. Segun ''Shon Pe'', di e forma akí hóbennan ta haña oportunidat pa siguí desaroyá nan talento komo deportista. ''Shon pe'' a logra su meta I a forma diferente timnan di futbòl, beisbòl i tambe sòftbòl. Den e timnan akí tabatin hóbennan ku a destaká durante kampionato i a haña oportunidat di por a representá Kòrsou den eksterior. Pues hóbennan a bai ku selekshon afó representandó Kòrsou den e deportenan futbòl, beisbòl i sòftbòl.

<br />
{{DEFAULTSORT:Hooi, Pedro Celestino}}
[[Category:Hendenan]]
