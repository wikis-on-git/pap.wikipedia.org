[[File:Sam Cooke 1961.jpg|thumb|445x445px|Sam Cooke]]
Samuel 'Sam' Cooke ( 22 di janüari 1931 - 11 Desèmber 1964) tabata un kantante i kompositor merikano i e ta ser konsiderá komo un dje grandinan di tur tempu.

Ku gran influensia tantu komo riba tereno vokal i tereno di komposishon, Cooke ta konosí komo e rei di músika [[soul]] pa su koló di bos pekuliar i tambe su importansia den músika popular. Su fundeshi di músika soul a kontribui na kresementu di artistanan manera  Aretha Franklin, Bobby Womack, Al Green,Curtis Mayfield, Stevie Wonder, Marvin Gaye i Billy Preston, pero tambe ela yuda músika di artistanan manera Otis Redding i James Brown.

Cooke tabatin 30 hit den top 40 entre 1957 i 1964, pero tambe tres despues di si morto. Hitnan grandi manera "You Send Me", "A Change Is Gonna Come", "Cupid", "Chain Gang", "Wonderful World", i "Twistin' the Night Away" ta algun di su kantikanan mas famoso.Tambe Cooke tabata un di e prome artistanan di koló ku tabata atende ku e banda ekonómiko di su karera. Ela funda su mes kompania diskero i tambe su mes kompania publisitario. Tambe e tabata aktivo den e Civil Rights Movement.

Dia 11 di Desèmber 1964 Cooke ta ser tirá fatalmente pa señora Bertha Franklin, ku un resultado mortal. Despues di un investigashon huesnan ta dikta ku e morto di Cooke ta un homisidio hustifikabel. Ainda familiarnan i konosinan di Cooke tin nan dudanan tokante su fayesimentu.

== Hubentut i karera ==
Cooke a nanse komo Samuel Cook. Su fam original no tabata kontené e lèter 'e' patras. Mas despues ela agrega esaki na su fam, aunke e motibu dikon ela hasi esaki ta deskonosí. E tabata un di e ocho yunan di reverendo Charles Cook, un pastor baptista, i su kasá Annie Mae. 

Na 1933 e famia a muda pa Chicago. Cooke a sigui su estudionan na Doolittle Elementary i na  Wendell Phillips Academy High School na Chicago, e mesun skol ku [[Nat "King" Cole]] a bishita un par di aña anterior. Sam Cooke a kumisa su karera ku su rumannan den un grupo ku tabata hiba e nòmber " The singing children" na edat di 9 aña. Ela bira konosí na edat di 14 aña ora ela kumisa kanta ku e grupo Highway QC's. Durante e temporada aki Cooke a sera amistat ku su  bisiña i tambe kantante di gòspel , Lou Rawls ku tabata kanta en un grupo rival.

Na 1950 Cooke a remplasá Reubert H. Harris komo 'lead' di e banda di gòspel The soul Stirrers. Bou di liderasko di Cooke e banda a logra firma ku e kompania Specialty Records, i e prome kansión ku nan a graba bou di e kompania aki tabata "Jesus gave me water". Nan a graba mas kansiónnan manera "Peace in the Valley", "How Far Am I From Canaan?", "Jesus Paid the Debt" i "One More River". E kansionan aki pa gran parti a ser kompositá pa Cooke mes. Hopi be Cooke tbt ser kreditá pa trese gòspel bou di e hubentut, espesialmente mucha muhenan ku tabata kore bai esenario ora e grupo ta toka djis pa nan mira Cooke.

=== Kruse pa músika pop ===
[[File:Sam Cooke billboard.jpg|left|thumb]]
Su prome kantika pop tabata "Loveable" (1956), vershon kopiá i adaptá for di e kansión "Wonderful" ku a ser lansá bou di e nomber "Dale Cook" pa asina su fanatikonan di gòspel no deskubrí ku ta e. Den e tempunan ei kanta músika pop tabata ser konsiderá mundano i diaboliko pa hendenan kreyente. Sinembargo ku e stèm pekuliar di Sam hendennan a ripará ku ta e tabata tras di e kansiónnan.

Doño di e kompania diskero a duna Cook pèrmit pa kanta bou di su mes nòmber, pero ora ela haña sa ta ki tipo di músika Cooke tabata produsiendo ela rabia. Esakinan a trese konflikto i a kousa ku Sam a bandona e kompania diskero. 

Na 1957 Cooke a aparesé den e show  ABC's ''The Guy Mitchell Show.'' Ne mesun aña ela firma ku e kompania diskero "Keen Records" i a saka e kansion "You send me" ku a keda seis siman na tòp 1 riba Billboard R&B chart. Pero riba e Billboard general tambe ela keda 3 siman na tòp 1.

Na 1961 Cooke a funda su mes kompania diskero, Sar Records, huntu ku J.W. Alexander i su manager, Roy Crain. E kompania no muchu tempu despues a firma artistanan manera The Simms Twins, The Valentinos ( Bobby Womack i su ruman hòmbernan), Bobby Womack i Johnnie Taylor. Despues di esei Cooke a lanta un kompania publisitario i tambe un kompania di manager i a firma  ku RCA Records.

Un di su prome hitnan ku RCA tabata "Chain gang" kual a yega top 2 riba Billboard pop chart. E hit aki a ser siguí pa otro hitnan inkluyendo  "Sad Mood", "Cupid", "Bring it on Home to Me" (ku Lou Rawls komo korista), "Another Saturday Night" i "Twistin' the Night Away".

Komo mayoria artista di R&B di e tempu ei Sam tabata konsentrá mas riba saka kantikanan individual ku saka hinter un album. E tabatin 29 Top 40 riba pop charts i mas ainda riba e listanan di R&B. E tabata un kompositor prolifiko i e mes a skibi gran mayoria parti di su kansiónnan.

== Matrimonio ==
Cook a kasa dos bes. Su prome matrimonio tabata ku e kantante-bailarina Dolores Mohawk. Dolores a haña un aksidente di trafiko ku a kousa su morto. Aunke Cooke i Mohawk tabata divorsiá na e momentunan ei, Cooke a kubri tur e gastunan di e morto di Mohawk. 

Ku su segundo kasá Barbara Cook a haña 3 yu. Linda(1953), Tracy(1960), Vincent(1961-1963). Vincent a fayese trágikamente despues di a hoga den un pool. E morto a laga Sam basta ratu inkonsolabel pero despues ela rekuperá i bolbe drenta studio bèk. Ta pa e mesun motibu aki Sam i su kasá a konfrontá konfliktonan ku a pone nan separa.
