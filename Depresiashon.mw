'''Depresiashon''' (na hulandes: ''afschrijving'') ta un término ku ta keda usá den kontabilidat ora ta referí na redukshon di balor di un propiedat di un kompania. Esaki ta de echo un estimashon di kuantu un propiedat a keda usá pa generá ingreso. Pa kalkulá e montante di depresiashon mester di lo siguiente: e kosto, e [[balor residual]] i e durashon di e propiedat. Tur e propiedatnan ku un kompania ta doño di dje, mester wòrdu depresiá anual. Na mundu tin diferente provishon pa kon atendé ku depresiashon. E provishonnan aki ta varia pa pais, pero tambe tin sierto stándartnan internashonal ku sierto [[personanan hurídiko]] mester tene kuenta kuné. Tin diferente manera pa kalkulá e montante anual ku mester dedusí for di e balor di kompra di e propiedat. Ta trata aki di: método di liña rekta, método di redukshon di saldo, método di e suma di dígitonan i método di uso.

==Método di liña rekta==
Ku e método di depresiashon aki ta dedusí anual un montante igual for di e balor inisial di e propiedat. Ta yega na e montante ku mester depresiá anual dor di kita e balor residual for di e balor di kompra i despues dividí e resultado dor di e durashon.   


E fórmula di kalkulo ta: ( kosto inisial - balor residual ) / durashon = gastu di depresiashon


''Ehèmpel''
<br />
''Kompania A ta kumpra un vehíkulo pa un balor di fl. 50.000,-. E durashon ekonómiko di e vehíkulo ta 3 aña. Despues di e tres añanan aki e vehíkulo su balor residual ta fl. 5.000,-.''

''( 50.000 - 5.000 ) / 3 = 15.000 esaki ta lokual mester depresiá anual durante e tres añanan. ''

== Método di redukshon di saldo==
Akinan ta depresiá un montante haltu den e promé añanan di uso di e propiedat i mas lat un montante mas abou. Ku otro palabra ta baha e montante di depresiashon gradualmente. Pa kalkulá esaki ta hasi uso di un porsentahe fiho. Anual ta kalkulá un porsentahe di e balor den buki di e propiedat. Ku e balor den buki kier men: e kosto inisial di e propiedat ménos e depresiashonnan akumulá. 


E fórmula di kalkulo ta: balor den buki x porsentahe depresiashon = gastu di depresiashon


''Ehèmpel''
<br />
''Kompania B a kumpra un propiedat na balor di fl. 30.000 i ta depresiá esaki degresivo ku un porsentahe di 20% anual. E tin un durashon di 3 aña.''
{|
|-
| ''Kosto inisial'' || ''30.000''
|-
| ''Depresiashon aña 1 (20% di 30.000)'' || --''6.000 -/-''
|-
| ''Balor den buki'' || ''24.000''
|-
| ''Depresiashon aña 2 (20% di 24.000)'' || --''4.800 -/-''
|-
| ''Balor den buki'' || ''19.200''
|-
| ''Depresiashon aña 3 (20% di 19.200)'' || --''3.840 -/-''
|-
| ''Balor residual'' || ''15.360''
|}

== Método di e suma di dígitonan==
Serka e método aki ta kalkulá e tasa di depresiashon dor di relatá e añanan restante ku e bida inisial di un propiedat. Ta hasi uso akinan di dígito. 


E fórmula p'e kalkulo: añanan restante di e propiedat / suma di añanan den dígito x ( kosto inisial - balor residual )


''Ehèmpel''
<br />
''Kompania C tin un propiedat ku kosto di kompra di fl.100.000 kual lo tin un balor residual di fl. 20.000 despues di 4 aña.''

''E suma di e digitonan ta pues: 4 + 3 + 2 + 1 = 10''
<br />
''E montante total ku mester depresia den e 4 añanan ta: kosto inisial - balor residual  = 100.000 - 20.000 = 80.000''

{|
|-
| ''Depresiashon aña 1 ='' || ''4/10 x 80.000 = 32.000'' || - - - - -''Balor den buki na final di aña 1 = 100.000 - 32.000 = 68.000''
|-
| ''Depresiashon aña 2 ='' || ''3/10 x 80.000 = 24.000'' || - - - - -''Balor den buki na final di aña 2 = 68.000 - 24.000 = 44.000''
|-
| ''Depresiashon aña 3 ='' || ''2/10 x 80.000 = 16.000'' || - - - - -''Balor den buki na final di aña 3 = 44.000 - 16.000 = 28.000''
|-
| ''Depresiashon aña 4 ='' || ''1/10 x 80.000 = 8.000''  || - - - - -''Balor residual na final di aña 4 = 28.000 - 8.000 = 20.000''
|}

==Método di uso==
Ku e método aki ta depresiá e propiedat a base di su uso. E tasa di depresiashon ta e uso òf e produkshon na kantidat. Ta dividí e total produkshon den e produkshon di e aña aktual i despues ta multipliká e resultado ku e montante total ku mester depresiá. 
E fórmula pa e kalkulo ta: produkshon aktual / total produkshon x ( kosto inisial - balor residual )


''Ehèmpel''
<br />
''Kompania D tin un mashin ku por produsí 200.000 artíkulo durante su [[bida ekonómiko]]. A kumpra e mashin pa fl. 50.000,- i esaki tin un balor residual di fl. 10.000,- E produkshon den e promé kuater añanan ta lo siguiente:''
{|
|-
| ''Aña 1 : 15.000 artíkulo''
|-
| ''Aña 2 : 25.000 artíkulo''
|-
| ''Aña 3 : 20.000 artíkulo''
|-
| ''Aña 4 : 35.000 artíkulo''
|}
''E montante total ku mester depresiá ta: 50.000 - 10.000 = 40.000''
{|
|-
| ''Depresiashon aña 1 ='' || ''15.000/200.000 x 40.000 = 3.000'' || - - - - -''Balor den buki na final di aña 1 = 50.000 - 3.000 = 47.000''
|-
| ''Depresiashon aña 2 ='' || ''25.000/200.000 x 40.000 = 5.000'' || - - - - -''Balor den buki na final di aña 2 = 47.000 - 5.000 = 42.000''
|-
| ''Depresiashon aña 3 ='' || ''20.000/200.000 x 40.000 = 4.000'' || - - - - -''Balor den buki na final di aña 3 = 42.000 - 4.000 = 38.000''
|-
| ''Depresiashon aña 4 ='' || ''35.000/200.000 x 40.000 = 7.000'' || - - - - -''Balor den buki na final di aña 4 = 38.000 - 7.000 = 31.000''
|}

[[Category:Kompania]]
[[Category:Kontabilidat]]

[[ar:اهتلاك]]
[[bg:Амортизация]]
[[cs:Odpis]]
[[da:Afskrivning]]
[[de:Abschreibung]]
[[en:Depreciation]]
[[es:Depreciación]]
[[eu:Balio-galtze]]
[[fa:استهلاک (اقتصاد)]]
[[fi:Jäännösarvo]]
[[fr:Amortissement comptable]]
[[he:פחת]]
[[hu:Amortizáció]]
[[id:Depresiasi]]
[[it:Ammortamento]]
[[ja:減価償却]]
[[ko:감가상각]]
[[lt:Nusidėvėjimas]]
[[mk:Амортизација]]
[[nds:Utwiesen Minnerung]]
[[nl:Afschrijving]]
[[no:Avskrivning]]
[[pl:Amortyzacja]]
[[pt:Depreciação]]
[[ru:Амортизация (бухгалтерия)]]
[[sv:Avskrivning]]
[[ta:தேய்மானம்]]
[[uk:Амортизація]]
[[vi:Khấu hao tài sản cố định]]
[[zh:折舊]]
