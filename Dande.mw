{{Variante|a}}
[[File:Hall of fame Paseo Herecia 3.jpg|thumb|Motito Croes y Conhunto Folklorico Arubano]]
'''Dande''' ta un cantica y un ritmo di origen [[Afrika|Africano]] cu ta wordo toca na [[Aruba]] den temporada di fin di aña cas pa cas na forma di serenata. 

==Historia==
E historia di dande ta wordo conta den diferente manera, pero e pregunta ta keda di unda a bin cu Dande. Algun ta bisa cu e origen di dande ta e [[tambu]] cu [[Sklabitut|catibonan]] for di [[Kòrsou|Corsou]] cu a bay biba na Aruba. 
E dande, ku originalmente tabata ''dande di tambu'' tin tur e caracteristicanan di [[Musika|musica]] africano cu nos ta topa den Caribe. Probablemente e custumber di cana cas pa cas a nace despues cu catibonan a haña nan libertad na Aruba aña 1863.

E instrumentonan cu ta wordo uza hopi bes tabata [[wiri]] y [[tambòr|tambor]]. Pa finalisa den e grupo, 1 cantante ta compaña e instrumentonan. [[Chapi]] tambe a wordo uza pa haci e ritmo di dande, di cua tabata manera un wiri. 

E unico grupo na Aruba cu ta toca awendia e ''dande di tambu'' ta e grupo "Sodo y Cuero".

Despues di tiro e grupo di dande tabata sali bay toca unda cu nan tabata stop te dia di tres Rey. Esaki ta kiermen cu pa casi 1 siman nan no tabata yega cas. Esaki ta pasobra antes e casnan tabata ta hopi leu di otro y e grupo mester a cana hopi. Tin tabata bay cu [[Buriku|burico]] pa asina por a yega na diferente cas canta. Asina cu nan yega na e cas, e porta ta sera y nan ta cuminsa canta. Ora cu doño di cas habri porta y invita nan pa drenta, e ora nan ta haci esey. Prome cu e cantica termina e grupo ta bay pafo, unda cu despues e doño di cas ta invita nan pa asina duna nan algo. E bieunan tabata conta cu nan tabata contento di mira hobennan yega cas pa canta.

E prome dande graba na Aruba riba disco 78 tabata na aña 1954. Esaki tabata e dande di "''Mo Tito y su Conhunto Folklorico Arubano''". E promer cantante di e dande pa ''Conhunto Folklorico Arubano'' y riba disco 78 ta su ruman homber Leoncio "Mo Joonchi" Rudolf Croes (tata di Maiky Croes y abuelo di Hildward Croes). E studio di grabacion, "Aruba Recording Company" (A.R.C) tabata di [[Padu Lampe]] y [[Rufo Wever]], cu tawata carga e seyo di "Padu".

Otro agrupacionnan popular di dande ta ''Grupo di Betico'' (Betico y su grupo) y Vicente Tromp y su ''Tipico del Campo''.

==Letranan di Dande==
E cantante ta canta e cabes di cas, antes tabata e homber pero awo por ta e muhe, despues e casa y yiunan. E letranan di dande ta sagrado. Dande ta un mensahe di [[Dios]] pa e cas y famia. Antes e letranan di dande ta pidi bendicion na humildad, cosecha y hopi mas. Pero awendia como cu dande a bira mas moderno e letranan tambe ta cambia. E ritmo di dande ta uno suave y no lihe manera ta wordo toca durante festival. E letranan di dande tin di haber cu humildad, y no pa hinca politica den dje.

Ehempel:<br>
Refrein<br>
Ay nobe


Oh Dande bon aña nobo tur mi shonnan

Oh Dande specialidad di aña nobo<br>
Oh Dande prosperidad di aña nobo<br>
Oh Dande bendicion di aña nobo<br>
Oh Dande bendicion a yega bo porta<br>
Oh Dande lanta ariba ricibie'le<br>
Oh Dande ricibi bo aña nobo<br>
Oh Dande aña nobo y bida nobo<br>
Oh Dande ma bin pa saluda bo<br>
Oh Dande lanta 'riba saluda nos<br>
Oh Dande Biba biba aña nobo<br>
Oh Dande Biba biba aña nobo<br>

==Dande a bira mas moderno==
Poco poco Dande a cuminsa bira mas moderno, unda cu mas instrumento a cuminsa ta wordo uza, pero e palabranan tambe ta wordo cambia. Algun di e instrumentonan aki ta cuatro, violin, maraca, mandolin, guitara, acordeon of marimba, pero no instrumentonan electronico.

==Dunamento di placa==
Den pasado despues cu e gruponan a caba di canta nan ta wordo invita pa e doño di cas pa drenta paden pa asina nan haya sea un [[drigidek]] of algo otro pa compaña e grupo durante nan paranda. Tambe nan tabata ricibi un kelki chikito di ginger. Pero poco poco, esaki a cambia y awor ora e cantante ta canta e persona y dun’e bendicion e famia ta pone placa den e sombre di e cantante.

==Festival di Dande==
Na aña 1973, tabata tin varios persona preocupa cu e hecho cu e tradicion di dande tabata bayendo perdi. <br>Door di esaki a tuma e iniciativa pa cuminsa organisa un festival di dande. Awendia tur aña na Aruba tin un festival di dande den cua ta scohe un Rey y ultimo añanan tambe un Reina di Dande.<br>  
Dande a gana enorme popularidad e ultimo cuarenta aña. 
E festival di Dande aki ta wordo organisa tur aña bao iniciativa di Sr. Harry Croes, caminda ta corona e Rey y Reina di Dande. Apesar cu hopi ta keha cu e Dande a bira mas comercial, awendia ainda tin e tocamento di cas pa cas.
Desde 2001 ta organisa tambe e categoria infantil y hubenil den un festival apart.
Popular cantantenan di dande y ganadornan di festival di Dande:
*[[Edjean Semeleer]], ganador varios bes di e festival di Dande. Corona como "Rey di Reynan".
*Vicente Tromp y su Tipico del Campo, ganadornan varios bes di e festival di Dande.
*Oslin Trimon, a gana e festival na un edad hopi hoben.
*Jeffrey Kelly, ganador varios bes di festival di Dande.
*Robert Maduro (y su alma folklorico), ganador varios bes di festival di Dande.
*Gilbert Feliciano, ganador varios bes di festival di Dande.
 
==Corsou==
Na Corsou antes tabata canta un tambu cu e siguiente texto:
<br>
''Inobo dande, bon aña dande.''<br>
''Awe ta dia hunga laga bai.''<br>
''Inobo dande, ana nobo a drenta tera.''<br>
''Inobo dande.' Bo mama dande"<br>
Bo wela" dande dande"'<br>

Pues na Corsou tambe tabata conoce dande antes. No ta conoci cu tabatin un forma di dande na [[Boneiru|Boneiro]] antes.



[[Category:Músika]]
[[Category:Folklor]]
