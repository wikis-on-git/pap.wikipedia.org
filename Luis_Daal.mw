'''Luis Henrique Placido Daal''' (n. 5 di òktober [[1919]] na [[Willemstad]],- f. [[15 di aprel]] [[1997]] na [[Den Haag]]) tabata un periodista, papiamentista, eskritor, poeta i traduktor di [[Kòrsou]].<ref>[http://www.dbnl.org/auteurs/auteur.php?id=daal001 Luis H. Daal]; De Digitale Bibliotheek voor de Nederlandse Letteren</ref><ref>[http://werkgroepcaraibischeletteren.nl/korte-biografie-van-luis-h-daal/ Korte biografie van Luis H. Daal]; werkgroepcaraibischeletteren.nl</ref><ref>[http://papiamentuliteraturardl.blogspot.no/2009/09/sinfonia-di-speransa-luis-h-daal.html  Sinfonia di speransa (Luis H. Daal)]; bloggen Papiamentu literatura rdl </ref>

== Bida ==
Su mama Angélica ‘Leka’ Angelista a duna lus na seis yu. Luis tabata esun di kuater. Di 1939 te 1942 e tabata sectie-commandant Transport-colonne van het Rode Kruis, di 1942 te 1945 el a sirbi komo sergeant der infanterie den servisio militar. Ora Daal tabatin 22 aña el a drenta den servisio di Firma Troost, anto na 1946 el a bira hefe di e departamento ‘claims and forwarding’ na S.E.L. Maduro & Sons. Huntu ku su amigu Otrobandista [[Guillermo Rosario]], Daal tabata redaktor di e mensual ''Edifiquemos'', di e klup deportivo Independiente. E promé edishon a sali na novèmber 1941, e último seis luna despues na mei 1942. Esaki ta durante [[Di Dos Guera Mundial]]. Despues Daal a bira redaktor di e semanario ''Sportkoerier'', ‘algemeen sportblad voor het gebiedsdeel Curaçao’, ku a sali pa promé biaha dia 5 di mei 1944. Daal a remplasá redaktor Otto H. Zalm dia 22 di yüli 1944. E último edishon tabata na komienso di 1945. Sportkoerier a publiká artíkulo na Hulandes, Papiamentu i Spañó. Na 1947 el a bira redaktor deportivo na ''La Prensa'', despues redaktor hefe di e diario na Spañó akí i asta direktor komersial.

Na 1950 el a bai [[Spaña]] unda el a studia entre otro periodismo, filosofia i Spañó. Na 1962 el a bira lèktòr na Universidat di [[Madrid|Madrit]] unda el a duna Nederlandse Taal en Letteren i Historia kultural di [[Hulanda]] i [[Bélgika]]. Como eskritor el a debuta cu ''Palabras Intimas'' (Madrit, 1951) i Estampas Españolas (Korsou, 1951).
Na 1968 el a muda pa Hulanda unda el a bira koordinadó di Centraal Bureau Toezicht Curaçaose Bursalen. Na 1975 el a bira Hefe di Departamento di Culturele Zaken van het Kabinet van de Gevolmachtigde Minister van de Nederlandse Antillen.

Daal ta konosí komo poeta di tomo manera ''Kosecha di Maloa'' (1963) i ''Sinfonia di Speransa'' (1975).
El a skirbi biografia di entre otro [[Carlos Manuel Piar]] (1970). El a skirbi 13 edishon di e radionovela ''Lorna, mi yu ku mi'', ku a pasa na Curom na aña 1961. Ademas e tabata papiamentista te den su igra. Na 1961 el a ofresé gobièrnu un relato di e komishon ku el a enkabesá pa yega na un [[Ortografia di papiamentu|ortografia di Papiamentu]], titulá: ‘Fo’i hopi un so’.
E ta konosí komo traduktor literario na tres lenga. Na Papiamentu por ehèmpel ''A Christmas Carol'' (Charles Dickens), na Spañó entre otro ''Bekentenis in Toledo'' (Colá Debrot) i na Hulandes diferente buki, manera e piesa di teater brasileño ''As mâos de Eurídice'' (Pedro Bloch).
Banda di tur esaki e tabata kinólogo, i miembro di hurado na kompetensia di kachó di rasa. For di 1958 e ta publiká regularmente den e revista hulandes De Hondenwereld.

Na 1984 el a risibí e premio bienal di Fundashon Pierre Lauffer ''Chapi di Plata''. El a risibí kondekorashon di Ridder in de Orde van Oranje Nassau, Cruz de Caballero de la Orden de Isabel la Católica ([[Spaña]]), Ridderkruis in de Kroonorde van België i Comendador en la Orden de Andrés Bello ([[Venezuela]]). Póstumamente a otorgá Daal e premio Tapushi Heraclio Henriquez 1997. 

== Bibliografia ==
* 1951 ''Palabras íntimas'' (''Viajar y escribir''), Spaña
* 1952 ''Estampas Españolas'' (''Viajar y escribir''), Spaña
* 1963 ''Kosecha di maloa'' (poesía), Kòrsou
* 1970 ''biografia di Carlos Manuel Piar'' 
* 1971 ''Ku awa na wowo'' (poesía), Kòrsou
* 1975 ''Sinfonía di speransa'' (poesía), Kòrsou
* 1976 ''Na ora oradu/Te juister stonde'' (tradukshon Fred de Haas), (antologia), Hulanda
* 1988 ''Antilliaans verhaal: geschiedenis van Aruba, Bonaire, Curaçao, Saba, St. Eustatius en St. Maarten'' (huntu ku Ted Schouten), Hulanda
* 1995 ''Plenitut…un soño su spiritu'' (poesía), Kòrsou

==Lista di fuente==
{{Reflist|colwidth=30em}}


{{DEFAULTSORT:Daal, Luis}}
[[Category:Hendenan]]
[[Category:Eskritornan]]
[[Category:Papiamento]]
[[Category: Kòrsou]]
