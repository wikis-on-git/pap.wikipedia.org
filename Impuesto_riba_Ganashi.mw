[[File:Share of Federal Revenue from Different Tax Sources (Individual, Payroll, and Corporate) 1950 - 2010.gif|300px|thumb|Parti [[impuesto riba entrada]] (blou), [[impuesto riba suèldo]] (berde) i vennootschapsbelasting (cora) na [[Estadonan Uni di Merka|Merca]]]]
[[Inspekshon di Impuesto]] ta kobra '''impuesto riba ganashi''' (na Hulandes: ''winstbelasting'' òf ''vennootschapsbelasting'') ora ta trata di [[formanan hurídiko]] ku ta traha pa hasi ganashi. Base di e impuesto aki ta, ku por kobra impuesto riba ganashi despues ku a kita tur gastu fihá pa lei, entre otro [[depresiashon]], dedukshon di invershon, regalo (donashon) i [[pèrdidanan rekompensabel]]. 

Un [[sosiedat privá]], [[sosiedat anónimo]] òf un otro forma hurídiko ku ta dirigí un negoshi, mester paga durante henter eksistensia di e negoshi, impuesto riba e ganashi total di e negoshi. Ta kobra impuesto riba e ganashi pa aña. Ta p’esei anualmente mester fiha ganashi fiskal. Ora ta stipulá ganashi fiskal, mester konta tur ganashi i pèrdidanan di e aña ku nan ta relashoná kuné. Por papia di ganashi solamente ora ku realis’é i por papia di pèrdida den e aña ku nan bira konosí (maske ku tin bes sa realisá nan un aña despues).

==Kontribuyente==

Impuesto riba ganashi ta destiná pa pagadónan di impuesto nashonal i internashonal. Pagadónan di impuesto nashonal ta tur forma hurídiko ku ta dirigí un negoshi i ku ta establesé na Kòrsou. Un ehèmpel di esaki ta un sosiedat anónimo. 
Pagadónan di impuesto internashonal ta tur negoshi ku no ta establesé na [[Kòrsou]], pero ku si ta gosa di entradanan for di Kòrsou, por ehèmpel entrada for di hür di [[propiedat inmóbil]]. Pa determiná si bo mester kumpli ku impuesto riba ganashi, ta sigui un enumerashon i despues un deskripshon di e formanan hurídiko ku mas ta bin dilanti.

Formanan hurídiko ku ta bini na remarke pa paga impuesto riba ganashi ta:
*[[Sosiedat anónimo]] 
*[[Sosiedat di privá]]
*[[Asosiashon]] 
*[[Fundashon]] (p’asina leu ku e ta ehersé un negoshi i no solamente pa atendé e interes di komunidat en general)
*Asosiashon ku personalidat hurídiko, kontal ku ta dirigí un negoshi.

==Kalkulashon di ganashi==

Tin dos manera pa kalkulá ganashi. Por kalkulá ganashi pa medio di un kalkulashon di
ganashi spesifiká òf pa medio di komparashon di [[kapital]]. Un kalkulo spesífiko di ganashi ta duna un bon bista di bo negoshi. Kalkulo spesífiko di ganashi ta duna Servisio di impuesto tambe mayoria informashon. Kalkulashon di ganashi ku komparashon di kapital ta hopi simpel. Ta kompará kapital na komienso di aña ku kapital na fin di aña. Si e kapital a subi, a hasi ganashi. Si el a baha, a hasi pèrdida. E forma di kalkulá ta mustra simpel: Kapital final – kapital inisial = ganashi.

Ehèmpel
Riba 1 di yanüari 2008 tin Naf 1.000,- den kaha. Riba 31 di desèmber 2008 tin fl.1.100,- den kaha. Pues bo a hasi fl.100,- di ganashi. Kon i dikon bo a hasi ganashi, bo no por saka afó for di e kalkulo aki. Solamente bo por indiká e kantidat di ganashi òf pèrdida di e forma aki.

==Linknan eksterno==
* [https://web.archive.org/web/20110207231124/http://stichtingbab.com/ Stichting BAB]
* [https://web.archive.org/web/20130806113038/http://www.belastingdienst.an/ Servisio di Impuesto di Kòrsou]
* [https://web.archive.org/web/20101230202814/http://www.curacao-chamber.an/info/ Kamara di Komersio Kòrsou]


[[category:Impuesto]]
