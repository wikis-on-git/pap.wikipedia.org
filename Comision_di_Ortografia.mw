E ta un comision gubernamental cu t'ey pa concientisa e uzo di Papiamento. Pa yuda e uzado skirbi Papiamento corectamente segun e reglanan stipula den [[Ortografia di Papiamento]]- version 2009. Ta un grupo di trabou di Departamento di Enseñansa Aruba, incluyendo algun miembro di otro departamento.

Na aña 1976 Aruba tin su ortografia oficial, cu awor ta revisa. E revisacion meste haya aprobacion ainda.


== Idioma oficial di Aruba ==

Dia 21 di mei 2003, Parlamento di Aruba a aproba e ley di idioma oficial. Esaki ta encera cu pa prome biaha den historia di Aruba, Papiamento y Hulandes a bira idioma oficial. Prome cu esey ningun di nan dos no tabata oficial na Aruba. Na Hulanda mes Hulandes a bira oficial na 1995. Esaki a sosode principalmente pa duna Fries un status oficial. 

Pa loke ta trata Papiamento, tabata prome biaha cu el a wordo declara oficial como idioma. Na Corsou cu Boneiro Papiamento a bira oficial 4 aña despues, esta na 2007.

E idea tras di oficialisacion di Papiamento ta pa stimula uzo di nos idioma nacional den aparato gubernamental y pa Papiamento y Hulandes wordo considera como igual. 

E ley ta encera entre otro cu un ciudadano por uza tanto Papiamento como Hulandes ora e dirigi su mes na gobierno. Esaki kiermen cu un ciudadano tin derecho di skirbi un carta na Papiamento tambe pa gobierno.

Pa banda di gobierno, te aworaki e custumber tabata pa skirbi documento (oficial) na Hulandes y trata nan na Papiamento. Awor ta posibel tambe pa skirbi documento oficial na Papiamento.

Den cierto caso ta posibel pa ciudadano pidi traduccion di un documento oficial di gobierno den un di e idiomanan oficial. Ta asina cu e ley tambe ta brinda e posibilidad di pidi un papel di Censo na Papiamento. Pa por brinda e servicio di traduccion na Papiamento, gobierno a duna un curso di corector di Papiamento algun aña pasa.

Un otro posibilidad nobo cu e ley ta ofrece, ta di huramenta na Papiamento. Ora di huramenta, e palabranan pa uza ta: “Dios Todopoderoso yuda mi”, ora di priminti ta uza e palabranan:”Esey mi ta priminti” y ora di haci declaracion ta uza: “Esey mi ta declara.”

Pa loke ta trata e sector huridico, esaki por lo pronto ta keda na Hulandes, entre otro pa motibo di e lasonan di e sistema legal cu Aruba tin cu Hulanda y Antias. E intencion ta pa den futuro por duna Papiamento y Hulandes igualdad riba e tereno aki tambe.






== Link externo ==

*[http://www.papiamento.aw/ Website di Papiamento]
