{{Variante|a}}
'''Diana Lydia Antonette''' (n. 9 di oktober [[1945]]) ta un [[baila|bailarina]], [[coreograf]]o y docente di baile [[Aruba|Arubiano]], renombra pa su contribucion na e arte di baile riba e isla. 

== Bida ==
Diana Antonette a crece na [[San Nicolas]] huntu cu su mayornan Catalina y Oscar Antonette y su dos ruman homber y su ruman muhe.<ref>Floor Huygens, ''Diana Antonette, 40 jaar danseres en balletpedagog''e, Amigoe, 14 di mei 2008</ref> Su tata tabata traha na [[Lago Oil & Transport Company|refineria Lago]]. Rond di su shete aña el a cuminsa tuma les di ballet na "Club Suriname" na San Nicolas y a crece cu pasion pa baile. Despues di caba scol secundario na Aruba, Antonette tabata tin intencion di studia ley. Un dia, e director di [[Cas di Cultura]] a acerca Antonette su tata cu e posibilidad di un beca pa studia baile for di [[Sticusa]]. Esaki ta e prome biaha cu un studiante di Aruba lo haya e beca aki for di e organisacion. Antonette a tuma e beca aki y a bay studia ballet na Rotterdamse Dansacademie (Codarts). Durante Antonette su estudio na Hulanda, el a cera conoci cu diferente sorto di baile cu e no tabata familiar cu ne prome, manera flamenco y bailenan folclorico. 

Antonette ta mama di e bailarinanan y docentenan di baile Alydia Wever y Pierangely Wever.

== Carera ==
Antonette, hunto cu e bailarinanan Astrid Salazar y Aina Profet, ta cuminsa na 1975 e scol di ballet "Simandanza". Prome cu esey nan tabata docente na Scol Arubano di Baile y Ballet.<ref>{{citeer web|url=https://resolver.kb.nl/resolve?urn=ddd:010460487:mpeg21:a0114|titel=Nieuwe balletschool Simadanza op Aruba|werk=[[Amigoe]]|datum=1975-05-16|bezochtdatum=2022-04-05}}</ref> Antonette a funda [[Scol di Baile Diana Antonette]], localisa na [[Cas di Cultura]]. Na su scol e ta ofrece diferente cursonan di baile (p.e. folclor, ballet, flamenco, streetdance) pa tur edad y nivel. 
Cu su studiantenan, e ta crea shownan regularmente. Antonette ta conoci pa e shownan di baile folclorico cu e ta coreografia regularmente pa dianan di fiesta. Despues di 50 aña como bailarina, Antonette ta activo ainda como docente y coreografo. 

El a ricibi diferente distinccionan pa su contribucion na arte na Aruba.

== Link externo ==
[http://www.scoldibaile.com/?fbclid=IwAR0kpN7YlhKpjIpMQ64uq_KXSq5akQa4eX8c46c_jxscXfeexAj4_G5FGf8 Website Scol di Baile]

{{Appendix}}

{{DEFAULTSORT:Antonette, Diana}}
[[Category:Hende]]
[[Category:Arte na Aruba]]
