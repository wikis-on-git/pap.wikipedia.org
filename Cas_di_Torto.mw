{{Variante|a}}
{{Databox}}
'''Cas di torto''' of '''cas di lodo''' (tambe yama '''cas di bara'''), ta un estilo di construccion tradicional na [[Aruba]] y [[Boneiru|Bonaire]].<ref>Amigoe, [https://resolver.kb.nl/resolve?urn=ddd:010640662:mpeg21:a0161 Oude Boneireaanse huizen mogen niet verdwijnen], 22 mei 1981</ref>. Ta calcula cu na [[Aruba]] tin mas of menos sesentidos cas di torto ainda, aunke solamente cuater ta den bon estado.

== Origen di cas di torto ==
Ta pensa cu e tradicion di traha cas di torto a bin for di [[Venezuela]], pa motibo cu na [[peninsula di Paraguana]] tabatin e mesun sorto di cas aki, cu nan tabata yama "casa de torta". E tradicion aki a sigui te na aña [[1925]]. 

== Sistema di construccion ==
E prome habitantenan tabata e indjannan cu a biba na [[Aruba]] tabata uza material cu nan haya den naturalesa pa construi nan cas. A cuminsa traha cas di torto of cas di lodo den [[siglo diesocho]]. Nan tabata uza un mescla di klei y awa (lodo) y yerba seco (''Panicum capillare''). Pa e structura tabata uza palo di mata y [[Kadushi|cadushi]] (''Cereus'') y tabata situa e cas conforme e pasada di aire y posicion di solo. Despues cu limpia e tereno y pareh'e, ta cuminsa cu trahamento di e cas. Nan tabata coy cuater brasa diki di [[Indju|kwihi]] cu parti ariba un [[horket]] y hinca esakinan den tera. Parti ariba tambe nan tabata pone taki diki di cuihi pa forma asina e spant pa carga e dak. Ora cu nan cla cu esaki, nan tabata pone tur e partinan cu lo forma porta y bentana. Despues cu nan finalisa e [[skelet]], nan tabata vlecht tur esaki den forma di crus, lagando solamente e partinan pa [[porta]] y [[bentana]] habri. 
[[File:Cas di Torto Rancho 23 06 25 259000.jpeg|thumb|230px|Muraya di cas di torto den bario di [[Rancho]] na [[Oranjestad]]]]
[[File:Kas di torto Parke.jpg|thumb|230px|Interior di cas di torto]]

=== Muraya ===
Nan tabata [[pleister]] e [[skelet]] tur dos banda cu torto, esta e mescla di [[lodo]] cu [[yerba]]. Nan tabata yena e [[skelet]] cu aproximadamente dies centimeter di torto cada banda. Tin hende ta bisa ''pañota'' en bes di pleister. Despues nan tabata blancha e cas cu un mescla di [[calichi]] [[mula]] y [[aloe]]. Cu e calki aki e cas tabata haya un colo un poco geel. E marga di e aloe tabata evita [[comehein]] drenta den structura di e cas. Nan tabata pone bentana y porta habri pafo y tabata duna nan generalmente un colo berde scur.

=== Dak ===
Pa traha e dak, nan tabata uza [[pal'i maishi]]. Nan tabata laga esaki seca den [[bohi]]. Despues tabata habri e bohi fo'i otro y tabata pres e pal'i maishi debidamente. Djey nan tabata pone esakinan riba e skelet pa forma e dak.

=== Particion di e cas di torto ===
Un cas di torto ta consisti di un [[sala]], un [[cushina]] y un of dos [[camber]]. E hendenan di cas tabata cushina riba [[fogon]]. Riba esaki tabatin fogon, nan tabata uza un confo pafo pa cushina. [[Bestro]] y baño tambe tabata pafo.

=== Desaroyo di cas di torto ===
Segun tempo tabata pasa a bin cambio den e estilo di construccion di e casnan aki. E murayanan tabata bira cas bes mas diki, como cu tabata uza piedra basta grandi pa traha. E dak si a keda e prome temponan di pal'i maishi. Cu binida di [[Lago]] na [[1924]], nan a cambia e daknan pa [[zim]] of [[asbest]]. Poco poco a cambia porta y bentana tambe, sea pa [[yalusi]] di [[palo]] of pa [[glas]]. Teniendo cuenta cu clima di Aruba, e cambionan aki no tabata asina faborabel, ya cu e casnan no tabata asina fresco mas manera esunnan original. Na [[Masiduri]] ainda po observa un cas di torto y na [[Parke Nacional Arikok|Cunucu Arikok]] tin un replica di un cas di torto.

== Tradicion ==
Trahamento di un cas asina tabata un asunto colectivo. Famia, bisiña y amigo tabata haya cuminda y bebida. P'esey hopi biaha ainda bo ta haya tur e famianan ta biba cerca di otro. Den [[construccion]] cada un tabatin cu paga lomba.

Fundacion Herencia Historico di Aruba, hunto cu e cineasta Jado Maduro, ta realisa na 2022 e documentario ''Casnan di Torto na Aruba''.<ref>{{citeer web|url=https://masnoticia.com/fundacion-herencia-historico-di-aruba-a-estrena-e-video-documentario-casnan-di-torto-na-aruba/|titel=Fundacion Herencia Historico di Aruba a estrena e video documentario “casnan di torto na Aruba”|werk=Masnoticia|datum=2022-04-01|bezochtdatum=2022-04-03}}</ref>

{{Appendix}}

[[Category:Kultura]]
[[Category:Arkitektura]]
