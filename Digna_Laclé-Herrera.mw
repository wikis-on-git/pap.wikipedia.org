{{Variante|a}}
{{Infobox person 
| name          = Digna Laclé-Herrera
| image         = 
| caption       = 
| term          = 
| monarch       = 
| predecessor   = 
| birth_date    = [[1 di november]] [[1925]]
| occupation    = educador, poeta, escritor y politico
| party         = [[Partido di Pueblo Arubano]] (AVP)
}}
'''Digna Marina Laclé-Herrera''' (n. [[1 di november]] [[1925]] na [[Kòrsou|Corsou]] – f. [[18 di december 2021]] na [[Aruba]]) tabata un educador, poeta, escritor y politico [[Aruba]]no.

== Biografia ==
Digna Herrera a nace dia prome di november 1925 na Corsou y cu 5 luna di edad ta muda pa Aruba. Cu su mayornan y ruman Carlos el a lanta den bario di [[Rancho]] na [[Oranjestad (Aruba)|Oranjestad]]. Despues di scol basico e ta continua su enseñansa avansa na Corsou, unda e ta gradua di MULO. E ta regresa Aruba meymey di e [[Di Dos Guera Mundial|di dos Guera Mundial]].<ref name="BNA">{{citeer web|url=https://www.bibliotecanacional.aw/pages/digna-lacle-herrera/|titel=Digna Laclé-Herrera|werk=[[Biblioteca Nacional Aruba|BNA]]|datum= |bezochtdatum=2021-12-29}}</ref> Como tabatin un scarsedad grandi di maestro e ta scoge pa bai para dilanti di klas. Pa esaki e ta obtene permiso special di [[Gobernador]] Wouters como cu su 16 aña e no tabata tin e edad pa traha como maestro. Pa completa su formacion como educador e ta sigui diferente curso y na 1950 ta obtene su diploma Handwerken L.O.<ref>{{nl}}{{citeer web|url=https://resolver.kb.nl/resolve?urn=ddd:010987668:mpeg21:a0067|titel=Curaçao examens|werk= Amigoe|datum=1950-08-03|bezochtdatum=2021-12-29}}</ref> Despues di 41 aña den enseñansa na Mater Dei HHS na Oranjestad e ta baha cu pensioen dia prome di november 1985. 

=== Literatura ===
Laclé-Herrera ta pertenece na e prome generacion di escritor y poëtanan Arubano cu a biba den e prome mitad di siglo binti.<ref>{{citeer web|url=https://werkgroepcaraibischeletteren.nl/page/2/?s=digna+lacle|titel=Hende muhe den literatura Arubiano|auteur=Nicolaas, Quito|datum= |bezochtdatum=2021-12-29}}</ref> El a cuminsa scirbi poesia y cuentanan cortico, incluso poesia y cuentanan pa mucha, na [[Papiamentu|Papiamento]], un idioma pa cual e tabatin un interes y amor grandi dor cu su mama tabata gusta conta storia. E tabata haya cu “Papiamento tabata merece haya respet y aprecio”, siendo e idioma e vehiculo pa duna mundo di conoce e nivel halto di e cultura di Aruba. Su poesia tabata usualmente den forma di [[haiku]], un tipo di poema di apenas tres verso.<ref>{{citeer web|url=https://24ora.com/despedida-di-un-docente-di-literatura/|titel=Despedida di un docente di literatura|werk=24ora.com|datum=2021-12-28|bezochtdatum=2021-12-29}}</ref> Aunke desde decada setenta su poemanan tabata wordo publica den corant y revista, esakinan nunca a yega na bira un coleccion den forma di un buki. Mas aleu por a sera conoci cu su prosa y poesia via e programa cultural "Echa Palabra" di Eddie Pieters-Heyliger na Radio Caribe (Corsou), cu tabata cosecha hopi publicidad pa su persona y su trabou literario.<ref name="BNA"/> Su poema mas famoso ta ''Mi Idioma Papiamento''. Den e antologia ''Cosecha Arubiano'' (1983) ta sali publica e poemanan ''Mi yerb’i Hole Blanco'', ''Comentario di un Macaco'' y ''Fantasma dje Cabay di Troya'' y un di su prome poesia na [[Spaño]] ''Sabed Escoger''. Den e antologia ''Isla di mi / Island of Mine'' (2000) tin e poemanan ''Vanidad'' y ''Añoransa''.<ref name="24ora">{{citeer web|url=https://24ora.com/digna-lacle-herrera-tabata-un-palanca-di-nos-idioma-papiamento/|titel=Digna Laclé-Herrera tabata un palanca di nos idioma Papiamento!|werk=24ora.com|datum=2021-12-24||bezochtdatum=2021-12-29}}</ref> Como cuentista el a scirbi ''Historia di un kunukero'' (1973) y tambe cantica y storianan di [[Pasco]] y Aña Nobo.  

Huntu cu Ernesto Rosenstand Digna Laclé-Herrera ta lanta na 1979 e Grupo Literario Arubano. Entre 1984 y 1986 e tabata miembro di e subcomision Arubano di e Comision Standarisacion di Papiamento pa e [[Islanan ABC]].<ref>{{nl}}{{citeer web|url=https://resolver.kb.nl/resolve?urn=ddd:010643025:mpeg21:a0082|titel=Rozendal onderstreept belang hechte culturele banden|werk=Amigoe|datum=1984-10-26|bezochtdatum=2021-12-29}}</ref> Na 1997, e aña proclama como Aña di Papiamento na Aruba, e ta wordo otorga e premio [[Cadushi di Cristal]]. Na 2010 [[Fundacion Lanta Papiamento]] ta dun'e reconocemento como su miembro honorario, huntu cu [[Hubert Booi|Lio Booi]] (1919-2014), Ernesto Rosenstand (1931-2016) y notario Ralph Yarzagaray.<ref name="24ora"/>

=== Politica ===
Na 1979 Laclé-Herrera ta debuta den politica como kandidato nr. 5 riba lista di [[Partido di Pueblo Arubano]] (AVP) pa eleccion di [[Konseho Insular|Conseho Insular]] di Aruba. Durante su carera politico el a participa na varios eleccion; esta pa Parlamento di Antias na 1979 y 1982; Conseho Insular na 1983 y [[Parlamento di Aruba]] na 1985 y 1989. Na 1982 e ta alcansa su maximo cantidad di voto, cu ta 114.<ref>{{nl}}{{citeer web|url=https://resolver.kb.nl/resolve?urn=ddd:010640374:mpeg21:a0085|titel=Vrouwen krijgen 3½ procent van stemmen|werk=Amigoe|datum=1982-06-28|bezochtdatum=2021-12-29}}</ref> E tabata un di e dos prome hende muhe como miembro di e prome parlamento di [[Status aparte di Aruba|Aruba como pais den Reino Hulandes]], di 1986 te 1989. Como parlamentario el a sirbi como presidente di e comision di Asuntonan di Bienestar y miembro di comisionnan di Relacionnan di Reino y di Asuntonan Constitucional.<ref>{{nl}}{{citeer web|url=https://resolver.kb.nl/resolve?urn=ddd:010642514:mpeg21:a0070|titel=Staten en vaste commissies|werk=Amigoe|datum=1987-09-22|bezochtdatum=2021-12-29}}</ref> Na final di 1987 e ta wordo apunta lider di fraccion pa AVP, e prome hende muhe den e funcion aki.<ref>{{nl}}{{Citeer web|url=https://resolver.kb.nl/resolve?urn=ddd:010641981:mpeg21:a0085|titel=Ontwikkeling Aruba dwingt respect af|werk=Amigoe|datum=1987-11-02|bezochtdatum=2021-12-20}}</ref> Na radio e tabata duna charla regularmente riba multiple tema di actualidad pa e comunidad y politica.<ref>{{nl}}{{citeer web|url=https://resolver.kb.nl/resolve?urn=ddd:010641797:mpeg21:a0094|titel=Pornografie is voor jeugd dodelijk gif|werk=Amigoe|datum=1986-09-01|bezochtdatum=2021-12-29}}</ref> Dia 7 di februari 1989 e ta retira como parlamentario y ta muda despues pa Hulanda pa un par di aña pa motibo di salud. Na 2006 AVP y FESCA a lanta un instituto pa formacion politico na su honor, cual ta carga e nomber “Fundacion Instituto Formacion Politico Digna Laclé-Herrera”.

=== Obra ===
* ''Bon Pasco'' (1988), coleccion di peosia y cuentanan di Pasco
* ''Den mi Pensamento'' (2009/2010)
* ''Proverbionan'' (2018), UNOCA

{{Appendix}}

{{DEFAULTSORT:Laclé-Herrera, Digna}}
[[Category:Politico di Aruba]]
[[Category:Eskritornan]]
[[Category:Hendenan]]
