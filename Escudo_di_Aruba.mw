{{Variante|a}}
[[File:Aruba wapen.svg|thumb|Escudo di [[Aruba]]]]
E '''escudo di Aruba''' ta e escudo oficial di [[Aruba]]. E escudo a keda estableci na aña [[1955]] y ta legalmente reconoci como un di e simbolonan nacional Arubano.<ref name="simbolo"/> 

== Historia ==
[[Kolegio Ehekutivo|Colegio ehecutivo]] di Aruba ([[hulandes]]: ''bestuurscollege'') ta anuncia den corant di 27 di maart 1953 un concurso pa yega na un escudo pa teritorio insular di Aruba. E Colegio tabata kier mira un expresion di e autonomia di e isla, despues di e decentralisacion politico di [[Antias Hulandes]] conforme e "Eilandenregeling Nederlandse Antillen" (ERNA) na 1954. Di e seis islanan Antiano Aruba tabata esun prome pa uza un escudo. Ni Antias Hulandes mes tabatin escudo.<ref>[https://resolver.kb.nl/resolve?urn=KBNRC01:000045667:mpeg21:a0042 Wapen van Aruba], Algemeen Handelsblad (29 november 1955). Recupera 18 maart 2021</ref> Di e binti concursante ta elegi e diseño di W.J.D. Posthumus, diseñador y experto heraldico di ‘Atelier voor Heraldische Kunsten” di [[Amsterdam]], Hulanda.<ref>[https://resolver.kb.nl/resolve?urn=ddd:110585761:mpeg21:a0207 Wapen voor Aruba], De Telegraaf (15 juli 1953). Recupera 18 maart 2021</ref> Pa refleha e identidad Arubano mihor gobierno di Aruba a trece dos cambio den e diseño original.<ref>[https://resolver.kb.nl/resolve?urn=ddd:010644459:mpeg21:a0198 Het Arubaanse wapen], [[Amigoe]] (15 maart 1991). Recupera 18 maart 2021</ref> Na 1991 a fiha e reglanan di e diseño y uzo di e escudo den ley.<ref>[https://www.overheid.aw/document.php?m=7&fileid=54535&f=44f10cb370d494d43b56b641b7dfd295&attachment=0&c=5910 Landsverordening vlag, wapen en volkslied (AB 1991, nr. 191)]</ref>

== Descripcion ==
E escudo ta consisti di siete elementonan principal.<ref name="simbolo">[https://www.gobierno.aw/informacion-tocante-servicio/cultura-deporte-y-tempo-liber-sub-topics_47819/item/simbolo-nacional_41785.html Simbolo Nacional], Gobierno di Aruba. Recupera 18 maart 2021</ref> 
# Riba e escudo ta sinta e leon cora cu ta simbolisa forsa y generosidad. E leon ta simbolisa alabes e laso cu [[Reino Hulandes]]. 
# E ramanan di laurel parti abou di e escudo t’e simbolo di paz y amistad. 
# Un cruz blanco mey-mey di e escudo ta dividi esaki den cuater compartimento. E cruz, desde siglo diesun e simbolo di [[cristianismo]], ta representa devocion y fe. 
# E prome compartimento robes ariba ta mustra e mata di [[aloe vera|aloë]] (''aloë vera'') contra un fondo blauw. E mata di aloë ta simbolisa e industria di aloë, e prome fuente di ingreso di Aruba.<ref>[https://www.awemainta.com/newspapers/AM210304/offline/download.pdf  Nos escudo ta un di Aruba su prome simbolonan nacional], Awemainta (4 maart 2021). Recupera 18 maart 2021</ref>
# E di dos compartimento drechi ariba ta ilustra e sero di [[Hooiberg]]. Esaki ta simbolisa e isla cu ta halsa for di lama. E color berde t’e color di e alegria cu ta wordo sinti desde Aruba su autodeterminacion y e liñanan manera ola ta simbolisa e lama.
# E di tres compartimento robes abou ta mustra dunamento di man na color cora contra un fondo color oro. E dunamento di man aki ta simbolisa e lasonan di amistad entre e pueblo Arubano y otro nacion, riba tereno [[Politica di Aruba|politico]], [[Economia di Aruba|economico]] y [[Kultura|cultural]]. E color cora ta nifica nos caracter generoso, nos simplesa y balor di trabou pa reforsa e lasonan aki.
# E di cuater compartimento drechi abou ta mustra un wiel contra un fondo color cora. E wiel ta simbolisa un timon cu ta duna guia na nos industria, cu t’e fuente di bida mas importante di e isla.

{{Appendix|refs|2=
* {{Tradukshon for di otro Wikipedia|idioma=nl|oldid=57585535|titulo=Wapen van Aruba)}}
{{References}}
}}

[[Category:Aruba]]
