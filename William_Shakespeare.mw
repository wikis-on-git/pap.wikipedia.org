[[File:Shakespeare.jpg|thumbnail|Pintura di William Shakespeare,1610.Ta posibel cu e autor ta John Taylor,kien tabata un miembro importante di e Painter-Stainer's Company]]

'''William Shakespeare''' (*23 di april 1564 - 23 di april 1616), naci na Stratford-upon-Avon,Warwickshire, tawata un dramaturgo,actor y poeta Ingles.

Hopi hende ta considera Shakespeare como e autor mas grandi cu [[Inglatera]] a yega di conoce. No solamente pa su trabou literal, tambe pa e influencia grandi cu tawatin den e idioma [[Ingles]]. Ta credita Shakespeare pa a introduci casi 3000 palabra den e idioma aki.

Shakespeare a skirbi cerca di 38 tragedia, documento di historia y comedia. Tambe el a skirbi 154 sonnet y un cantidad di poema largo.
Generalmente, hende ta di acuerdo cu mayoria di su piesanan cu el a contribui el a crea den periodo di 1585-1610.
Dos di su obranan teatral mas conoci mundialmente ta ''[[Romeo y Julieta]]'' y ''[[Hamlet]]''.


==Hubentud==

Aunke no ta existi documentonan referiendo na e nacemento di William Shakespeare, documentonan di misa ta indica cu a batisa un William Shakespeare na e Holy Trinity Church na Stratford-upon-Avon riba dia 26 di april 1564. A base di esaki ta estima cu e lo a nace rond di 23 di april 1564. Shakespeare tabata e di tres yiu di John Shakespeare, un comerciante di cuero y Mary Arden. 
E tabatin dos ruman muhe mayor, Joan y Judith y tres ruman homber menor; Gilbert,Richard y Edmund. Prome cu nacemento di Shakespeare, John Shakespeare a bira un comerciante exitoso y a tene posicionnan manera gobernador y hefe. 

Ta existi masha poco documentonan tocante e hubentud di Shakespeare y practicamente niun tocante su educacion. Historiadonan ta kere cu Shakespeare lo a studia na King's New School na [[Stratford]]. Como yiu di un oficial publico e lo a haya lesnan gratis,pero e dudanan tocante su educacion ta hiba na preguntanan relaciona cu su trabou como autor di su obranan y hasta si el a existi di berdad.

===Bida matrimonial===

Shakespeare a casa cu Anne Hathaway na Worcester,Provincia di Canterbury, riba dia 20 di november 1582. E tabatin diesocho aña,mientras cu su casa tabatin 26. Hathaway tabata na estado na momemento di e casamento y a haya yiu seis luna despues.
Nan prome yiu,Susanna, a nace riba dia 26 di mei 1583. Dos aña despues,riba 2 di februari 1585 Hamnet y Judith,morochonan, a nace. Hamnet a muri pa motibonan desconoci cu su diesun aña.

==='E añanan perdi'===
Despues di e nacemento di e gemelonan ta sigui shete aña cu historiadonan ta referi como 'e añanan perdi',pa motibo cu durante e periodo aki no ta existi registronan tocante Shakespeare. Ta existi diferente teorianan tocante e motibonan pa e 'añanan perdi'. Un teoria ta sugeri cu e lo tabata scondiendo pa e caza di bestianan den e tereno di un doño local. Otro ta sugeri cu e lo tabata trahando como asistente pa maestronan na un scol na Lancashire. Otronan ta kere cu e lo a haya placa for di Henry Wriothesley,earl di Southampton, ya cu e teatronan na Londres tabata sera entre juni di 1592 te cu april di 1594 pa motibo di e plaga. Shakespeare a dedica su dos prome poemanan ;''Venus and Adonis (1593)'' y ''The Rape of Lucrece (1594)'' na Henry Wriothesley.
Tambe ta specula cu e lo a yega na [[Londres]] den e añanan di 1580 y lo a haya trabou como cuidado di cabay na algun di e miho teatronan na Londres.

==Actuacion==
E siguiente biaha cu ta menciona Shakespeare den algun registro ta den un pamflet na Londres,skirbi pa Robert Green. Den un articulo for di e edicion di 20 di september,1592 Green ta skirbi tocante Shakespeare :'' "...There is an upstart Crow, beautified with our feathers, that with his Tiger's heart wrapped in a Player's hide, supposes he is as well able to bombast out a blank verse as the best of you: and being an absolute Johannes factotum, is in his own conceit the only Shake-scene in a country,"''. Den e articulo aki Green ta referi na Shakespeare como un actor nobato. Ta posibel cu e lo a produci algun obranan ademas di a actua y skirbi algun den e aña aki.

Na 1594 Shakespeare ta drenta ''Lord Chamberlain's Company of actors'', e grupo mas popular cu tabata actua na e Corte. Na 1599 el a drenta un grupo di ''Chamberlain's Men'', cu lo forma un sindicato pa traha y opera un teatro nobo ;''The Globe''. E teatro aki a bira esun mas famoso den su tempo. Cu su parti di e entrada di e teatro nobo el a cumpra ''New Place'', su cas na Stratford.

==Trabou como dramaturgo==
Shakespeare tabata hopi productivo,cu registronan di su obranan desde 1594. Desde e tempo aki el a produci mas o menos dos pa aña te 1611.

Su prome obranan teatral tabata mas tanto comedianan y obranan historico manera ''Henry VI'',''Titus Andronicus'',''The Merchant of Venice'',''Richard II'' y ''A Midsummer Night's Dream''.E tragedia ''Romeo and Juliet'' tambe el a publica den e temporada di 1594-1611.
Pa e ultimo añanan di e reinado di Elizabeth I Shakespeare tabata conoci caba como un poeta y dramaturgo famoso y nan a yam'e varios biaha pa actua dilanti corte di reina. Na 1598, e autor Francis Meres a describi Shakespeare como e escritor di comedia y tragedia mas grandi na Inglatera.
Den 1602, su exito continuo a permiti Shakespeare bay Silver Street, un mercado di nivel mas halto. E tabata bibando kinan tempo cu el a skirbi algun di su tragedianan mas conoci, entre otro ''Hamlet'', ''King Lear'' y ''Macbeth''.


==Fuente==
*Articulo di BBC tocante e bida di W.S. http://www.bbc.co.uk/history/people/william_shakespeare
*Biografia di Shakespeare :http://www.biography.com/people/william-shakespeare-9480323
*Articulo tocante e poeta : http://www.poets.org/poetsorg/poet/william-shakespeare

[[Category:Hendenan]]
[[Category:Shakespeare]]
