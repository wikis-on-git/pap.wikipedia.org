{{Variante|a}}
[[File:Shakespeare.jpg|thumbnail|Pintura di William Shakespeare,1610. Ta posibel cu e autor ta John Taylor,kende tabata un miembro importante di e Painter-Stainer's Company]]
'''William Shakespeare''' (naci ± [[23 di aprel|23 di april]] [[1564]] na Stratford-upon-Avon, Warwickshire; bautisa [[26 di aprel|26 di april]] [[1564]] y fayece [[23 di aprel|23 di april]] [[1616]]), tawata un dramaturgo, actor y poeta [[Inglatera|Ingles]].

Hopi hende ta considera Shakespeare como e autor mas grandi cu [[Inglatera]] a yega di conoce. No solamente pa su trabou literal, tambe pa e influencia grandi cu tawatin den e idioma [[Ingles]]. Ta credita Shakespeare pa a introduci casi 3000 palabra den e idioma aki.

Shakespeare a skirbi cerca di 38 tragedia, documento di historia y comedia. Tambe el a skirbi 154 sonnet y un cantidad di poema largo. Generalmente, hende ta di acuerdo cu mayoria di su piesanan cu el a contribui el a crea den periodo di 1585-1610. Dos di su obranan teatral mas conoci mundialmente ta ''[[Romeo y Julieta]]'' y ''[[Hamlet]]''.

==Hubentud==
Aunke no ta existi documentonan referiendo na e nacemento di William Shakespeare, documentonan di misa ta indica cu a batisa un William Shakespeare na e Holy Trinity Church na Stratford-upon-Avon riba dia 26 di april 1564. A base di esaki ta estima cu e lo a nace rond di 23 di april 1564. Shakespeare tabata e di tres yiu di John Shakespeare, un comerciante di cuero (of catuna) y Mary Arden. E tabatin dos ruman muhe mayor, Joan y Judith y tres ruman homber menor; Gilbert, Richard y Edmund. Prome cu nacemento di Shakespeare, John Shakespeare a bira un comerciante exitoso y a tene posicionnan manera gobernador y hefe. 

Ta existi masha poco documentonan tocante e hubentud di Shakespeare y practicamente niun tocante su educacion. Historiadonan ta kere cu Shakespeare lo a studia na King's New School na [[Stratford]]. Como yiu di un oficial publico e lo a haya lesnan gratis,pero e dudanan tocante su educacion ta hiba na preguntanan relaciona cu su trabou como autor di su obranan y hasta si el a existi di berdad.

===Bida matrimonial===
Shakespeare a casa cu Anne Hathaway na Worcester, provincia di Canterbury, riba dia 20 di november 1582. E tabatin diesocho aña,mientras cu su casa tabatin 26. Hathaway tabata na estado na momemento di e casamento y a haya yiu seis luna despues.
Nan prome yiu, Susanna, a nace riba dia 26 di mei 1583. Dos aña despues,riba 2 di februari 1585 Hamnet y Judith,morochonan, a nace. Hamnet a muri pa motibonan desconoci cu su diesun aña.

==='E añanan perdi'===
Despues di e nacemento di e gemelonan ta sigui shete aña cu historiadonan ta referi como 'e añanan perdi',pa motibo cu durante e periodo aki no ta existi registronan tocante Shakespeare. Ta existi diferente teorianan tocante e motibonan pa e 'añanan perdi'. Un teoria ta sugeri cu e lo tabata scondiendo pa e caza di bestianan den e tereno di un doño local. Otro ta sugeri cu e lo tabata trahando como asistente pa maestronan na un scol na Lancashire. Otronan ta kere cu e lo a haya placa for di Henry Wriothesley, earl di Southampton, ya cu e teatronan na Londres tabata sera entre juni di 1592 te cu april di 1594 pa motibo di e plaga. Shakespeare a dedica prome dos poemanan cu el a publica;''Venus and Adonis (1593)'' y ''The Rape of Lucrece (1594)'' na Henry Wriothesley.
Tambe ta specula cu e lo a yega na [[Londres]] den e añanan di 1580 y lo a haya trabou como cuidado di cabay na algun di e miho teatronan na Londres.

==Actuacion==
[[File:TheGlobe01 ST 02.jpg|thumbnail|Reconstruccion di e edificio orginal di ''The Globe'']]
E siguiente biaha cu ta menciona Shakespeare den algun registro ta den un pamflet na Londres,skirbi pa Robert Green. Den un articulo for di e edicion di 20 di september,1592 Green ta skirbi tocante Shakespeare :'' "...There is an upstart Crow, beautified with our feathers, that with his Tiger's heart wrapped in a Player's hide, supposes he is as well able to bombast out a blank verse as the best of you: and being an absolute Johannes factotum, is in his own conceit the only Shake-scene in a country,"''. Den e articulo aki Green ta referi na Shakespeare como un actor nobato. Ta posibel cu e lo a produci algun obranan ademas di a actua y skirbi algun den e aña aki.

Na 1594 Shakespeare ta drenta ''Lord Chamberlain's Company of actors'', e grupo mas popular cu tabata actua na e Corte. Na 1599 el a drenta un grupo di ''Lord Chamberlain's Men'', cu lo forma un sindicato pa traha y opera un teatro nobo ;''The Globe''. E teatro aki a bira esun mas famoso den su tempo. Despues di e coronacion di rei James I e compania a cambia su nomber pa ''The King's men''. 
Cu su parti di e entrada di e teatro nobo el a cumpra e di dos cas mas grandi na Stratford pa su famia, ''New Place'' (of ''New House''). 
Actualmente ta considera e hecho aki como un señal cu e tabatin exito y su situacion financiero a mehora hopi lihe. Ya cu e distancia entre Stratford y Londres ta specula cu Shakespeare lo a pasa gran parti di su tempo ta skirbi y actua na Londres y solamente lo a bay cas un biaha pa aña durante e temporada di Lenten cu ta dura 40 dia (teatronan na Londres tabata sera pa e temporada aki). 
E cultura di teatro no tabata considera como algo pa hende di rango halto na Inglatera di siglo 16. Sinembargo, hopi den noblesa tabata sponser e artenan dramatico y tabatin amistad cu actornan. Na comienso di su carrera Shakespeare mes a logra atrae e atencion di Henry Wriothesley,earl di Southampton. 

Shakespeare su contemporaneonan tabata reconoce su logronan, Francis Meres a describi'e den 1598 como e escritor di comedia y tragedia mas grandi di Inglatera. E grupo "Lord Chamberlain's Men" (Despues ''King's Men'') a yega na bira e compania dramatico lider na Londres, instala den e palacio real na 1603.

==Trabou como dramaturgo y poeta==
[[File:First Folio.jpg|thumbnail| E ''First Folio'', prome publicacion di e coleccion completo di obranan di W.S.]]
Shakespeare tabata hopi productivo,cu registronan di su obranan desde 1594. Desde e tempo aki el a produci mas o menos dos pa aña te 1611.

Su prome obranan teatral tabata mas tanto comedianan y obranan historico manera ''Henry VI'',''Titus Andronicus'',''The Merchant of Venice'',''Richard II'' y ''A Midsummer Night's Dream''.E tragedia ''Romeo and Juliet'' tambe el a publica den e temporada di 1594-1611.
Pa e ultimo añanan di e reinado di [[Elizabeth I]] Shakespeare tabata conoci caba como un poeta y dramaturgo famoso y nan a yam'e varios biaha pa actua dilanti corte di reina. 
Den 1602, su exito continuo a permiti Shakespeare bay Silver Street, un mercado di nivel mas halto. E tabata bibando kinan tempo cu el a skirbi algun di su tragedianan mas conoci, entre otro ''Hamlet'', ''King Lear'' y ''Macbeth''.

Shakespeare a skirbi mas di trinta obra. Normalmente ta dividi esakinan den cuater categoria: historia, comedia,tragedia y romance.
Despues di a skirbi e tragedia ''Romeo and Juliet'' el sigui uza e categoria aki pa e siguiente añanan, den cua el a produci e obranan pa cua e ta mas conoci actualmente. Esakinan ta: ''Julius Caesar'', ''Hamlet'', ''Othello'', ''King Lear'', ''Macbeth'', y ''Antony and Cleopatra''.
Den su ultimo añanan el a haci mas uzo di romance cu e obranan ''Cymbeline'', ''A Winter’s Tale'', y ''The Tempest''.

Solamente a publica diesocho di Shakespeare su obranan teatral separa durante su bida. Un coleccion completo no a aparace te 1623, cu e publicacion di ''The First Folio'', algun añanan despues di su morto.

===Estilo===
William Shakespeare a skirbi su prome obranan den e manera convensional pa su epoca, cu metafornan elabora y frasenan retorico cu no semper ta cuadra cu e storia ni e personahenan. Sinembargo, Shakespeare tabata hopi inovativo, adaptando estilo tradicional pa su propositonan y creando un fluho di palabranan mas liber. 

===Poesia===
Evidencia ta sugeri cu Shakespeare y otronan den su ramo di teatro tabata wak poesia como un fuente di fama mas duradero cu dramaturgia. Shakespeare a compone su sonetonan entre 1593 cu 1601 aunke el a publica nan na 1609. E edicion ey, titula ''The Sonnets of Shakespeare'' ta consisti di 154 soneto, tur skirbi den e estilo di tres cuartet y un couplet cu actualmente ta reconoci como Shakesperiano. E sometonan ta cay den dos grupo :Soneto 1-126 ta dedica na un amigo stima, un yoncuman di noblesa ; soneto 127-152 na un asina yama ''"Dark Lady"'' maligno pero fasinante.

Casi tur su sonetonan ta examina e decadensia di tempo y e inmortalisacion di beyesa y amor den poesia.
Den su poemanan y obranan teatral Shakespeare a inventa milnan di palabranan, hopi biaha combinando of bruhando rais Latin,Frances y su Ingles nativo.

==Ultimo añanan==
Algun tempo despues di 1612 el a retira di e esenario y el a bay Stratford bek.
Shakespeare a pasa su ultimo añanan na su cas na Stratford. Historiadonan ta di acuerdo cu el a muri riba di 23 di april 1616 cu cincuentidos aña y nan a der'e na e ''Holy Trinity Church'' na Stratford. Den e testament cu el a laga traha den januari di 1616 el a laga su propiedad na e herederonan masculino di su yiu muhe mayor, Susanna. Tambe el a nombra su casa como su 'second-best bed',esta di dos miho cama. Te dia di awe no tin siguridad di kico e gesto aki kiermen, ya cu e pareha tabata mas tanto separa durante nan 20 aña di matrimonio.

==Fuente==
*Articulo di BBC tocante e bida di W.S. http://www.bbc.co.uk/history/people/william_shakespeare
*Biografia di Shakespeare :http://www.biography.com/people/william-shakespeare-9480323
*Articulo tocante e poeta : http://www.poets.org/poetsorg/poet/william-shakespeare

{{DEFAULTSORT:Shakespeare, William}}
[[Category:Hendenan]]
[[Category:Reino Uni]]
[[Category:Eskritornan]]
