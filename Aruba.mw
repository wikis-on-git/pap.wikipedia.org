{{Variante|a}}
{{Infopais Papiamento
|nomber_nativo          = Aruba
|nomber_comun           = Aruba
|imagen_bandera         = Flag of Aruba.svg
|imagen_mapa            = LocationAruba.png
|imagen_escudo          = Coat of arms of Aruba.svg
|himno_nacional         = [[Aruba Dushi Tera]]
|capital                = [[Oranjestad (Aruba)|Oranjestad]]
|ciudad_di_mas_grandi   = [[Oranjestad (Aruba)|Oranjestad]]
|idiomanan_oficial      = [[Hulandes]]<br />[[Papiamento]]
|forma_di_gobernacion   = Democracia Parlamentario <br />Monarchia Constitucional
|forma_di_estado        = Pais Autonomo den [[Reino Hulandes]]
|cabesante_di_estado1   = [[Willem Alexander]]
|cabesante_di_estado2   = [[Juan Alfonso Boekhoudt]]
|cabesante_di_estado3   = [[Evelyn Wever-Croes]]
|eventonan_di_fundacion = [[Status Aparte]]
|area                   = 193 km²
|rango_area             = 190
|persentahe_awa         = < 1%
|pop_aproxima           = 111,837 (CBS,2019)
|pop_segun_censo        = 101,484
|rango_populacion       = 177
|aña_calculacion_di_pop = 2016
|aña_di_censo           = 2010
|densidad_pop           = 572.52/km²
|rango_densidad_pop     = 19
|moneda                 = [[Florin]](533)
|codigo_moneda          = AWG
|zona_di_tempo          =Atlantic Standard Time (GMT-4)
|utc_offset             = -4
|www_iso_tel            = .aw / AW / +297
|produccion_nacional       =  ƒ 5,732,000,000 (CBS, 2018)
|produccion_nacional_capita = ƒ 51,423 (CBS, 2018)
|nota                   =
|Gruponan Etnico=66% Arubiano<br/>9.1% Colombiano<br/>4.3% Hulandes<br/>4.1% Dominicano<br/>3.2% Venezolano<br/>2.2% Curasoleño<br/>1.2% Haitiano<br/>1.1% Peruano<br/>1.1% Chines<br/>6.2% Otro}}
'''Aruba,''' un [[isla]] situa den e parti zuid di e [[Laman Karibe|Lama Caribe]] 27 km noord di e peninsula [[Paraguaná]] na [[Venezuela]], ta un pais autonomo cu ta forma parti di e [[Reino Hulandes]]. Descubri pa explorador spaño [[Alonso de Ojeda]] na aña 1499, e isla ta cubri un area di 193 km<sup>2</sup>  y desde 2016 ta conoce un poblacion di 110,496 hende.<ref>"[http://cbs.aw/wp/index.php/2017/09/20/6141/?download=6142 Quarterly Demographic Bulletin 2017]" (PDF). Central Bureau Statistiek Aruba. Pagina 1 den e promer tabel bou di End of year 2016 total. Recupera 16 october 2017
</ref> [[Oranjestad (Aruba)|Oranjestad]] ta e capital di Aruba y na mes momento e ciudad mas habita cu un poblacion estima na 35,000 hende. Aruba ta rondona pa laman y mester comparti su frontera maritimo cu tres pais. [[Kòrsou|Corsou]] den direccion oost, den direccion zuid tin [[Estado Falcon]] y west [[Isla Los Monjes]] di Venezuela y [[Republika Dominikano|Republica Dominicano]] den direccion noord.<ref>"[https://www.tweedekamer.nl/downloads/document?id=fefcc19b-485a-45e9-aec3-f26f55751ee5&title=Maritieme%20grenzen%20voor%20de%20Benedenwindse%20Nederlandse%20Antillen.pdf Maritiem Grenzen voor de Benedenwindse Nederlandse Antillen]" (PDF). ''Tweede Kamer''. Un mapa cu ta visualisa e awa teritorial y zone economico exclusivo di Aruba y su bisiñanan. Recupera 16 october 2017
</ref> E punto mas halto di Aruba ta e sero [[Jamanota]] (188m) cu ta situa den [[Parke Nacional Arikok]] na e parti noord-oost di e isla, pero e sero mas central y visibel ta [[Hooiberg]] (165m). Aruba su posicion central entre [[Estadonan Uni di Merka|Estadonan Uni di Merca]] y continente di Zuid America, democracia stabil, clima leve y sistema di impuesto cu reglanan suave pa compania internacional a atrae varios compania di exterior pa establece nan mes riba e isla. Desde 1926 cu e construccion di e refineria na [[San Nicolas]] di [[Lago Oil & Transport Company]] y atrobe na 1986 cu inversion di gobierno den e sector turistico, caminda varios cadenanan di hotel Mericano a establece nan mes den area di Palm Beach, e economia di Aruba a conoce un crecemento rapido y a pone cu pa casi un siglo caba e pueblo Arubiano ta disfruta di un calidad di bida halto cu infrastructura y servicionan obtenibel cu no ta e norma den e region Caribe.

== Historia ==
[[File:Collectie Nationaal Museum van Wereldculturen RV-1403-50 Kruik Aruba.jpg|thumb|Un jug ceramico di klei traha door di habitantenan di e isla promer cu descubrimento Europeo|alt=|left]]
{{See also|Articulo principal: [[Historia di Aruba]]}}

Basa riba herment di piedra y otro artefactonan cu a encontra riba e isla, archeologonan ta pensa cu habitantenan di continente di Zuid America, caminda awe ta [[Venezuela]], tabata bishita Aruba ocasionalmente desde 4500 aña pasa caba.<ref>Ruud R.W.M Derix, PhD.(2016) "[http://cbs.aw/wp/index.php/2016/12/21/landscape-series-no-2-the-history-of-resource-exploitation-in-aruba/?download=5953 History of Resource Exploitation in Aruba"](PDF). ''Central Bureau Statistiek Aruba''. Pagina 3, alinea 4; Pre-ceramic period 2500BC-ca.1000.Recupera 26 october 2017
</ref> Por observa varios pintura den cueba y riba baranca rond di e isla cu ta indica cu Aruba tabata habita pa Caiquetio Arawak prome cu descubrimento europeo. 

Durante un campaña di exploracion na aña 1499, e explorador spaño [[Alonso de Ojeda]] a descubri Aruba. E prome indicacion di e isla ta den un mapa publica na 1500 di e continente recien descrubi, pinta pa cartograf Juan de la Cosa. Durante e decada aki, cu autorisacion di Reina Isabel di Castilla y Rey Fernando II di Aragon sin conocemento di Cristoffel Columbus, e isla a bira un posesion capital di monarca Catolico di Spaña pa e siguiente 135 aña. Prome bou di ''Gobernacion de Coquivacao'', un entidad teritorial administrativo sin poder ehecutivo. Despues di esaki na 1508 Aruba a forma parti di ''Nueva Andalucia.'' Desde 1526 e isla a bira parti di recien crea ''Provencia de Venezuela'' cu su capital sinta na ''Santa Ana de Coro'' caminda awe e ciudad [[Coro]] den estado di Falcon na Venezuela ta situa. Durante e dominio di e monarchia Catolico Spaño Aruba a wordo despobla y repobla algun biaha cu habitantenan indigena di e region Caribense cu tabata traha riba plantacion of den mina riba isla di Hispañola.

Na 1636, durante culminacion di e guera di ochenta aña entre [[Spaña]] y [[Hulanda]], Aruba a wordo conkista pa e compania funda den ''[[:nl:Republiek_der_Zeven_Verenigde_Nederlanden|Republiek der Zeven Verenigde Nederlanden]]'' yama ''[[:nl:West-Indische_Compagnie|Geoctroyeerde West Indische Compagnie]]'' ''(WIC)'' bou mando di Johannes van Waalbeeck. Na 1674 despues di varios aña cu problema financiero WIC a desolve. Pero debi na demanda grandi pa negoshi den e region caribense un ''Tweede Geoctroyeerde West-Indische Compagnie'' a wordo funda na 1675. E di dos version di WIC a tuma over e teritorionan, barconan y establecimentonan di e prome version di WIC. E di dos version di WIC a desolve den aña 1792. Despues di 1795 Aruba a sigui como colonia di e ''[[:nl:Bataafse_Republiek|Bataafse Republiek]]'' y despues ''[[:nl:Koninkrijk_Holland|Koninkrijk Holland]]''. Durante e guera Napoleoano y guera Revolucionario na Europa e hulandesnan no tabata tin e recursonan obtenibel pa proteha nan colonianan. Esaki a hasi'e posibel pa e Marina Real britanico conquista casi tur e colonianan hulandes rond di mundo. E britaniconan a ocupa Aruba di 1802 te cu 1816, cu excepcion di un periodo di dos aña entre 1804 y 1806. Desde 1830 Aruba tabata un colonia di ''[[:nl:Koninkrijk_der_Nederlanden|Koninkrijk der Nederlanden]] (Reino Hulandes)'' den un of otro forma. Esaki a culmina riba 1 di januari 1986 dia cu e [[Status aparte di Aruba|Status Aparte]] a bira activo convertiendo Aruba den un pais autonomo den [[Reino Hulandes]].

== Geografia ==
E costa west y zuid di e isla ta rondona pa laman relativamente seco y tranquil cu playanan di santa blanco. E parti aki di e isla ta caracterisa pa tereno plat. Den vecindario di Eagle Beach tin e marisma [[Bubaliplas]], cu antes tabata wordo usa como un saliña.<ref>R. van Halewijn, L.W.G. Higler & A.L. Spaans(1992) [http://edepot.wur.nl/384655 Ecologisch onderzoek Bubaliplas](PDF). DLO-instituut voor Bos- en Natuuronderzoek. Pagina 7, alinea 1. Recupera 1 november 2017</ref> E ta habitat pa varios rasa di parha y otro animalnan chikito. Bubaliplas ta forma parti di un cadena di saliña cu ta core parallel cu un parti di e costa west di Aruba for di banda noord-west di Oranjestad te cu Malmok. E parti mas zuid di e cadena di saliña a wordo yena cu tera durante construccion di hotel. Cu excepcion di Bubaliplas, cu su fuente primario di awa ta bin di RZI, e resto di e cadena di saliña normalmente ta seco. Ocasionalmente, durante temporada di hopi yobida, e accumulacion di awa na elevacionan halto ta desawa nan mes via rooinan bek den laman of den dam. Den e temporada aki rooinan cu forma na e banda noord-west di e isla ta desawa nan mes den e cadena di saliña, caminda temporariamente por observa esakinan yena cu awa. Casi henter e costa zuid, cuminsando for di [[Surfside]] te cu [[Baby Beach]], ta separa di laman grandi pa un lagun. E rifnan di e lagun ta forma un barera natural cu ta proteha e costa zuid di e isla contra laman bruto durante mal tempo. Na e parti central di e lagun ta situa e mondi hidrologico [[Mangel Halto]] y un tiki mas panort tin e zona humeda [[Spaans Lagoen]]. E costa noord ta consisti di klipnan di piedra volcanico y laman bruto. E tereno na e parti aki di Aruba ta mas varia den elevacion. Na varios parti di e costa noord e forsa di olanan di laman a causa cu bocanan a forma den e piedra. Otro formacion natural cu por observa na e parti aki di Aruba ta cuebanan manera [[Quadirikiri]] y [[Fontein]], brug natural manera antes [[Natural Bridge]] y tambe acumulacion di baranca [[Ayo]] y [[Casibari]]. Den cercania di e punta mas noord-west di e isla un duin di santo blanco a forma. Algun kilometer den direccion zuid-oost tin [[Sero Crystal]]. Situa central riba e isla tin [[Hooiberg]], [[Sero Biento]] y [[Sero Canashito]]. Na e rand noord-oost den [[Parke Nacional Arikok]] e seronan di [[Daimari]], [[Jamanota]] y [[Arikok]] ta situa. [[Sero Colorado]] ta keda na e punta mas zuid-oost di e isla.

<gallery mode="packed-hover" caption="Geografia di Aruba">Unnamed - Copy.jpg|Bista di Sero Biento (links) y Hooiberg (meymey) for di Sero Canashito
Aruba landschap.jpg|Costa noord-oost
Rocky cliffs Aruba.jpg|Klip di Piedra
</gallery>

===Ciudad y bario===
{{See also|Mira tambe: [[Lista di luga na Aruba]]}}

E isla, cu un poblacion di mas o menos 110.000 hende, no tin ciudad grandi. Pa amplia administracion e isla ta parti den ocho distrito sin poder ehecutivo:

*[[Noord]]
*[[Oranjestad (Aruba)|Oranjestad]] West
*[[Oranjestad (Aruba)|Oranjestad]] Oost
*[[Paradera]]
*[[Santa Cruz]]
*[[Savaneta]]
*[[San Nicolas]] Noord
*[[San Nicolas]] Zuid

== Economia ==
{{See also|Mira tambe: [[Economia di Aruba]]}}
[[File:Plantage Aruba Aloe.jpg|thumb|Veld pa cultivacion di aloe vera|left]]
Aruba tin un economia chikito compara cu otro pais den region Caribe, cu desde 2004 tin un averahe di produccion nacional bruto di 4.2 mil miyon florin pa aña. Aruba su economia ta uno specialisa den turismo, caminda mitar di PNB ta wordo genera den e sector aki. Na aña 2016 e mercadonan turistico mas importante pa Aruba tabata [[Estadonan Uni di Merka|Merca]], Venezuela, [[Canada]], Hulanda y [[Colombia]]. Merca ta Aruba su pareha di comercio mas grandi y mas importante. 

Den aña 1840 e planta soculento [[aloe vera]] a wordo introduci riba e isla. Funda na 1890 pa Cornelius Eman, Aruba Aloe Balm a cuminsa cultiva aloe vera na scala grandi. Na un momento gran parti di e isla tabata cubri cu planta di aloe vera. Durante e tempo aki Aruba a bira e exportado mas grandi planta aloe vera na mundo. Na cuminsamento di siglo 20 un otro industria a yega na domina e economia arubiano, e industria petrolero. [[Arend Petroleum Maatschappij]] a establece su mes den area di Eagle Beach y [[Lago Oil & Transport Company]] a establece su mes den centro di San Nicolas caminda tin un bahia natural relativamente hundo. E facilidadnan di Arend Petroleum Maatschappij a wordo desmantela ora cu e compania aki a move di Aruba. Lago a keda opera e facilidadnan na San Nicolas te cu 1985 ora nan a dicidi di stop produccion na Aruba. Durante tempo di Lago Aruba a conoce crecemento economico rapido y tambe infrastructura moderno a wordo introduci rond di e isla.  

Prome cu 1985 tabata tin un sector turistico presente riba e isla, pero esaki tabata uno chikito. Despues cu Lago a sera y Aruba a logra su autonomia, e Gobierno di Aruba nobo a dedica placa y atencion pa atrae cadena di hotel mericano pa establece nan mes riba e isla y laga e sector crece. E resultado ta cu awendia tin hopi hotelnan internacional presente practicamente riba full e costa west di Aruba y tambe tin hopi compania crusero cu ta uza Oranjestad como stop den itinerario Caribense. Aruba ta wordo bishita pa mas cu 1 miyon turista "stayover" tur aña. 

Na 2017 Aruba tabatin e concentracion di mas halto di cafenan Starbucks Coffee pa capita den region Caribe y di cuater mas halto na mundo despues di [[Monaco]], [[Merca]] y [[Canada]] cu 2.7 cafe pa cada 100,000 habitante.<ref>Smith, Oliver (1 october 2017) [http://www.telegraph.co.uk/travel/maps-and-graphics/countries-that-drink-the-most-coffee/ Mapped: The countries that drink the most coffee]. ''The Telegraph UK''. Lista #3: "The most branches of Starbucks per capita" Recupera 6 december 2017</ref> 

=== Moneda ===
[[File:Aruban florin 1.jpg|thumb|right|Moneda rondo di 1.00 florin]]
E [[moneda]] oficial di Aruba ta e [[florin]]. Placa efectivo den circulacion riba e isla ta consisti di moneda rondo di 0.05, 0.10, 0.25, 1.00 florin; moneda cuadra cu rand rondo di 0.50 y billet di 10, 25, 50, 100 y 500 florin. Aruba ta actualmente unico pais na mundo cu tin un moneda cuadra den circulacion, pero esaki por causa inconvenencia ora haci uzo di machine cu ta acepta placa efectivo pasobra nan ta traha pa acepta moneda rondo so. Na Aruba e [[dollar americano]] ta acepta casi tur caminda. E florin cu e dollar ta mare na otro abase di un tarifa fiho oficial di AWG 1,79 pa cada US$ 1,00.<ref>[http://www.cbaruba.org/cba/getPage.do?page=ABOUT_US_HISTORY A Brief History of Central Bank Aruba] ''Centrale Bank van Aruba'' 
 Recupera 31 October 2017
</ref> Cu tur otro moneda, incluyendo e [[euro]], e florin tin un tarifa dinamico ariba e intercambio di divisa stranhero. E valor interno y externo di e florin ta  maneha pa e [[Banco Central di Aruba]] (CBA) cu a wordo funda na momento cu e florin a inicia circulacion na 1 januari 1986. Tambe e banco ta dirigi policia monitario, supervisa e sistema financiero nacional y saca moneda y print biljet nobo ora ta necesario. E maneho di e reserva di divisa y reserva di oro tambe ta wordo ehecuta pa Banco Central di Aruba.<ref>[http://www.cbaruba.org/cba/getPage.do?page=ABOUT_US_MAIN_FUNCTIONS Main Functions and Activities] ''Centrale Bank van Aruba'' 
Recupera 31 October 2017
</ref>. Na 2017 Banco Central di Aruba a anuncia cu nan ta explorando e posibilidadnan cu tecnologia ''blockchain'' tin pa ofrece.<ref>Keane, Jonathan (3 december 2017) [https://www.coindesk.com/blockchain-beach-aruba-looks-ethereum-sustain-tourism/ Aruba looks to Ethereum to boost tourism]. ''Coindesk''. Recupera 7 december 2017</ref>

== Infrastructura ==

=== Energia y Awa ===
Utilities N.V. ta encarga cu e produccion y distribucion di energia riba e isla. E unico doño di e compania aki ta Gobierno di Aruba. Tin dos compania ta cay bou di Utilities N.V.; Water- en Energie Bedrijf N.V. (WEB) y Elmar N.V.. WEB ta responsabel pa e producion di coriente y tambe esun di awa na nan facilidad situa na [[Balashi]]. Desde fin di aña 2009 WEB ta cumpra y bende coriente produci pa varios fuente di energia sostenibel rond di e isla. Elmar ta suministra e isla cu coriente produci pa WEB via un red di distribucion consistiendo di 7 substacion, 34 stacion di cambio y casi 900 transformator.

==== Transicion pa energia sostenibel ====
[[File:Windpark Vaderpiet.jpg|thumb|Molinanan di Windpark Vaderpiet]]
Durante aña 2009 e construccion di e prome parke di molina riba e isla a tuma lugar den districto di San Nicolas Noord den bario di [[Palo Marga]]. Esaki a habri oficialmente na december 2009. E facilidadnan ta consisti di 10 molina y lo por produci un maximo di 30MW . E compania Windpark Vader Piet N.V. ta exploita e facilidadnan y ta bende e coriente produci den e parke na WEB.

Den september 2011 WEB y Windpark Vader Piet N.V. a firma un carta di intento cu proposito pa investiga e desaroyo di un parke di biento na Urirama den bario di [[Alto Vista]] na Noord. Na juli 2012 e instituto di investigacion hulandes, ''Keuring van Electrotechnische Materialen Arnhem (KEMA),'' a publica un investigacion tocante e impacto social y ambiental cu e molinanan den un parke di biento lo tin riba e bario. Den luna di november 2012 Parlamento di Aruba a ricibi conseho adicional limita for di ''Commissie voor mileueffectrapportage'' riba e posibel efectonan negativo cu zonido, reflection di luz y sombra di e instalacion por tin den vecindario .<ref>[http://www.commissiemer.nl/actueel/2012november/gezondheidseffectenwindparkuriramagoedbeschreven Gezondheidseffecten Windpark Urirama goed beschreven] ''Commissie Mileueffectrapportage''. 8 november 2012. Recupera 21 november 2017</ref><ref>Ir. P. van der Boom, Drs. S.J. Harkema, Drs. J.G.M. van Rhijn, Dr. F. Woudenberg (8 november 2012). [http://www.commissiemer.nl/docs/mer/diversen/windpark_urirama_definitief.pdf Advies Windpark Urirama Aruba] (PDF). ''Commissie voor Mileueffectrapportage''. Recupera 21 november 2017</ref> Riba 6 di november 2013 Parlamento di Aruba a aproba e proposito pa e construccion di un parke di biento di 24 MW consistiendo di 8 molina di e tipo ''Vestas V90'' cada un cu un capacidad di 3 MW y un haltura 84m sin conta e molina. Riba 29 di april 2014 Gobierno di Aruba a entrega e permiso di ley pa causa molester ''(hinderwetvergunning)'' na Windpark Urirama N.V., locual ta necesario pa por opera e facilidadnan legalmente. E siguente dia WEB y Windpark Urirama N.V. a firma un acuerdo pa e compra y benta di e coriente cu wordo produci den e parke. E proyecto a ricibi hopi protesta y atencion di media debi na e area cu construccion mester a tuma lugar. Algun habitante di Alto Vista a bay corte pa purba stop e construccion. Organisacionan pa protecion di naturalesa manera Aruba Birdlife Conservation, Rainbow Warriors y Stimaruba a declara nan oposicion pa e proyecto .<ref>[https://www.wind-watch.org/news/2012/05/18/protest-windmills-at-urirama-increases/ Protest Windmills Urirama increases]. ''Amigoe'' (12 mei 2012) via ''National Wind Watch''. Recupera 5 december 2017</ref> Desde luna di mei 2015 e proyecto a haña contratempo debi na e molinanan. E suministrador di e molina a stop produccion di e molina di 3MW  y lo mester pidi di un tipo di molina nobo, ''Vestas V112'', cu un capacidad di 3.3MW. Tempo cu esaki a bin na cla e permiso pa e ocho molinan di 3MW a ser pidi caba y huez a dicta cu pa uza molina di 3.3MW mester cuminsa cu proceso pa permiso di nobo.<ref>Rasmijn, Ariën (25 mei 2015). [https://caribischnetwerk.ntr.nl/2015/05/26/proces-hindervergunning-windmolenpark-urirama-moet-overnieuw/ Proces hindervergunning Windmolenpark Urirama moet opnieuw.] ''NTR Caribisch Netwerk''. Recupera 28 november 2017</ref> Riba 1 di juni 2018 Conseho di Minister a dicidi pa no otorga e permiso di ley pa causa molester (''hinderwetvergunning)'' na Windpark Urirama N.V. asina poniendo un stop definitivo riba e proyecto aki. E posibilidad ta exsisti cu e molinan cu tawata destina pa e tereno na Urirama lo wordo uza na e tereno na Vader Piet.<ref>Rasmijn, Ariën (1 juni 2018). [https://caribischnetwerk.ntr.nl/2018/06/06/nieuwe-windturbines-van-urirama-naar-vader-piet/ Nieuwe windturbines van Urirama naar Vader Piet]  ''NTR Caribisch Netwerk.'' Recupera 20 september 2018</ref>

Durante aña 2015, na Aeropuerto Internacional Reina Beatrix, e prome parke solar riba e isla a wordo construi. E structura cu ta cubri henter e parking lot principal di e aeropuerto, ta consisti di 14,400 modula fotovoltaico solar. E parke por produci un total di 3.3MW, suficiente energia pa suministra mas o menos 1500 cas cu coriente for di un fuente sostenibel.<ref>[https://www.crooncaribe.com/solar-power-park-reina-beatrix-airport-aruba Solar Power Park Reina Beatrix Airport Aruba]. ''Croon Caribe''. Recupera 5 december 2017</ref> Na 2017 e construccion di un di dos parke solar riba e isla a cuminsa den districto di San Nicolas, riba un tereno cu antes tabata propiedad di Refineria di Aruba. Un parke cu lo por produci 5.9MW, e lo cubri un area di mas o menos 91,000 meter cuadra. E finalisacion di construccion ta proyecta pa maart 2018.<ref>[http://www.utilitiesarubanv.com/main/sunrise-solar-park-one-of-the-biggest-solar-parks-in-the-caribbean-region/ Sunrise Solar Park one of the biggest in the Caribbean region]. ''Utilities N.V.'' Recupera 5 december 2017</ref>

== Gobernacion y Politica ==
{{See also|Mira articulo principal: [[Politica di Aruba]]}}
[[File:Parlamento di Aruba.jpg|thumb|Oficina di Gobierno bieuw (dilanti) y nobo '<nowiki/>''Cocolishi''' (patras)|left]]
[[File:Goveurner van Aruba.jpg|thumb|Oficina di Gobernador|left]]
E movimento pa Aruba su decolonisacion y [[Independensia|independencia]] a cuminsa for di aña 30 cu Aruba a pidi pa cuminsa para riba su mes y na augustus 1947, Aruba a presenta su prome "Staatsreglement" (constitucion), pa Aruba su "status aparte" como un nacion y pais independiente cu e status di un estado autonomo den e Reino Hulandes den forma di un Commonwealth Hulandes, segun e ehempel di e Statuut di Westminster di 1931 di e Commonwealth Britanico. Na e Coferencia di Mesa Rondo (Hulandes: ''Ronde Tafel Conferentie, RTC'') na 1948 a presenta e deseo y mandato aki di e Pueblo di Aruba pa a bira e di cuater pais independiente den un reino den forma di un commonwealth. Pero na 1954 cu a impone e Statuut, e status obteni pa Aruba tabata di un Teritorio Insular Autonomo di un "pais" cu a ser yama "Antia Hulandes". 
Na e Conferencia di Mesa Rondo di 1981 y 1983 a trece e mandato di 1977 di e Pueblo di Aruba, logrando e acuerdo di Aruba su decolonisacion, cu Betico a yama "un acuerdo di diamanta".
Na 1986 Aruba a realisa su status di pais separa y independiente y di estado miembro di e [[Reino Hulandes]], pero te awe Hulanda no kier cumpli cu e abolicion di e [[Statuut pa e Reino di Hulanda|statuut]] colonisado impone for di 1954. Nan a disfrasa y camufla nan dominio y poder colonisado impone desde 1954 como supuesto "lazonan di un federacion".

Dia 24 di november 1955, (a aproba e Escudo di Aruba dia 15 di november 1955) J. Irausquin di Aruba di e partido politico PPA ([[Partido Patriotico Arubano]]) a presenta un discurso dilanti di e United Nations Trust Committee (Comite Fiduciario di  Nacion Uni) pa a splica e situacion cu a keda acepta temporalmente. El a finalisa su discurso bisando cu den futuro tin mas cambio ainda pa bin, y cu e ta espera di por conta riba e mesun bon diligencia y cooperacion.

Na 1972 a continua cu e proceso di decolonisacion y independencia. Esaki a inicia for di aña 40 na un conferencia na Surnam unda cu [[Betico Croes]] di partido MEP ([[Movimiento Electoral di Pueblo]]) a propone tambe un "sui-generis" Dutch Commonwealth di cuater pais y estado independiente miembro: Aruba, Hulanda, Surnam y Antia Hulandes, cada un cu su propio soberania y identidad nacional. Mr. C. Yarzagaray, representando e partido politico AVP (Arubaanse Volkspartij), a propone pa tene un referendum pa e pueblo mes dicidi su propio destino y a proclama cu: "Aruba hamas lo acepta un federacion niun nacionalidad di segundo categoria".

Betico Croes mesora a inicia na Aruba un campaña pa informa y prepara e pueblo di Aruba pa Aruba su independencia politico y un status aparte den un commonwealth Hulandes liber di tur resto di colonisacion. Na 1974 e Ministro di Structura Estatal a percura pa publica e "Witboek  over de Status Aparte", y na maart 1976, un comite nombra pa gobierno di Aruba a logra keda cla cu tur preparacion pa a introduci e bandera y himno nacional di Aruba como e dos simbolonan di Aruba su soberania y independencia, y hunto tambe a fiha 18 di maart 1981 como fecha pa Aruba su independencia como pais completamente separa y independiente cu un status aparte como estado miembro di un commonwealth nobo, moderno, bou di un statuut dor di cual lo a elimina pa semper e gran berguensa di tur e resto di dominio y poder colonial. A sigui na maart 1977, cu e referendum (Aruba a ser obliga pa a yama e referendum aki un 'encuesta', pasobra pa ley Aruba no tawata permiti pa tiene un referendum) pa e pueblo mes determina su futuro cu a ser teni cu e sosten di e Nacion Uni y 82% di e votadonan a scohe pa independencia: pa Aruba ta un pais riba su mes, y cu derecho di ta un estado miembro di un commonwealth nobo, moderno Hulandes, manera tabata e deseo di e pueblo ya for di añanan 40, pa Aruba iguala cu e otro cuater paisnan cada un como Estadonan di Miembro lo a obtene nan 'status aparte' eyden.

E gobierno di Aruba a asigna e 'Instituut van Sociale Studies' den Den Haag pa haci un estudio di Aruba su independencia, cu a wordo publica  den 1978, cu e titlo "''Aruba en Onafhankelijkheid, achtergronden, modaliteiten en mogelijkheden; een rapport in eerste aanleg''".

Na e conferencia di Den Haag den 1981, Aruba su independencia a wordo proponi na 1991. Den maart 1983, basa riba e [[referéndum]], finalmente Aruba a haya un trato oficial den Reino, pa Aruba su decolonisacion y independencia, e prome pais birando den Reino Hulandes, cu su mesun constitucion, unanimamente aproba y proclama den augustus 1985, y despues di un eleccion teni den november pa Aruba su prome parlamento. Aruba a separa  for di Antia Hulandes y bira oficialmente un pais y e di tres miembro di estado den Reino Hulandes dia 1 di januari 1986, cu despues di 10 aña Aruba a ful independencia  na aña 1996, y cu e  abolicion di Reino Hulandes Bieu. Un miembro di estado nobo di e nobo Reino Hulandes como completamente nobo y moderno di Dutch Commonwealth, liber di tur dominio colonial. 
E logro grandi aki ta danki na e United Nations Resolutions pa elimina colonialismo y tambe na Betico Croes y e steun  politico di otro nacions manera Merca, Panama, Venezuela y varios pais Europeo. Croes tawata proclama e "Libertador di Aruba" despues di un accident tragico dia 31 december 1985 y a fayece  den november 1986.

=== Organo Structural di Reino Hulandes===
{{See also|Mira: [[Disolucion di Antia Hulandes]]}}

Den 1990, e movimento pa independencia tabata laga pa otro ocasion na e peticion di Aruba su Prome Minister, [[Nelson Oduber]]. E articulo di programacion di independencia completo di Aruba, cu base den e referendum di 1977 y e ''Acuerdo di 1983'' pa Aruba su descolonisacion y e independencia tabata rescindi/gelos den 1995, pero e proceso mester ta completo como un mandato oficial pa e pueblo di Aruba for di 1947 y 1977.

*Di 1 di januari 1986, e Reino Hulandes tabata consisti di tres pais: Hulanda, [[Antias Hulandes]] y Aruba.
*For di 10 di october 2010 caba, e Reino Hulandes ta contene cuatro pais: Hulanda (isla-BES: [[Boneiru]], [[Saba]], [[Sint Eustatius]]), Aruba, [[Kòrsou|Corsou]] y [[Sint Maarten]].

Aunke e “igualdad” di e paisnan ta  explicitamente abou den e preambulo den e statuut, cu ta scirbi: "..''teniendo cuenta cu a wordo expresa libremente su boluntad di stablece un orden nobo constitucional den Reino Hulandes, es cu lo hiba for di su interes interno di un manera autonomo y di su interes comun den un base di igualdad, y es cu ta otorga nan entre otro e asistencia reciproca , a resulta di un mutuo acuerdo''...", den practica, Hulanda tin considerablemente mas mandato cu Aruba, Sint Maarten y Curaçao.

===Eleccion di Aruba===
{{See also|Mira articulo principal: [[Elecionnan na Aruba|Eleccionnan na Aruba]]}}

Como cu Aruba de facto mescos cu Hulanda ta un pais separa, independiente, riba su mes, y un estado miembro di Reino Hulandes, e politica di Aruba ta den forma di un democracia parlamentario, unda tin un gabinete di ministro consistiendo 8 ministro nombra pa Parlamento di Aruba. E parlamento tin 21 miembro cu ta ser eligi directamente door di pueblo pa sinta un termino di 4 aña. E [[Gobernador di Aruba]], kende ta representa La Reina na Aruba, ta ser nombra pa un termino di 6 aña.

Eleccionnan ta tuma lugar cada cuatro año pues e siguente eleccion lo mester tomar lugar na aña 2021.

==Demografia==
Aruba ta situa den parti zuid paden di [[Caribe]]. Door di e clima seco, Aruba a experiencia tiki die e sistema di plantacion y negoshi di esclavo. Aruba su poblacion ta estima 80% mestiso y 20 % grupo etnico. E Arawaknan tawata papia un sorto di "Spaño/Portugues kibra" unda nan a siña for di nan antepasadonan na Hispaniola. E Hulandesnan a tuma control 135 aña pasa despues di e Spañonan, nan a laga nan pa cultiva y uza e isla como fuente di carni pa otro posesion Hulandes den Caribe. E partimonio Arawak ta mas fuerte cu esun di otro isla Caribense. Aunke no a keda hopi evidencia di indjan, e caracteristica isleño ta claramente indica cu tawatin nan partimonio gentico Arawak. Un parti grandi di e poblacion ta bin di descente Arawak y menos for di e antepasado Spaño, Italiano, Hulandes y un par di Frances, Portugues, Britanico y Africano.
Recientemente tawatin un considerabel inmigracion na e isla for di e nacionnan bisiña di Merca y Caribe, posiblemente treci pa e miho trabounan paga. Den 2007, e leynan nobo di inmigracion a wordo introduci pa yuda controla e crecimento di e poblacion mediante e restriccion di e trahadonan stranhero na un maximo di 3 aña di residencia den isla.

=== Idioma ===
{{See also|Mira tambe: [[Ortografia di Papiamento]], [[Gramatica di Papiamento]] y [[Papiamento na Aruba]]}}

E idiomanan oficial na Aruba ta Hulandes y desde aña 2003 [[Papiamento]]. Papiamento ta e idioma mas papia.<ref name=":1" /> Hulandes ta e idioma usa na scol, den gobierno y tambe den ley. Casi tur Arubiano por papia Spaño y Ingles tambe. Mayoria studiante lo a siña esaki prome cu finalisa scol primario. Aleman y Frances ta ofreci como les opcional den scol secundario y universidad, pa asina prepara e studiantenan di Aruba cu ta continua nan estudio na Europa.

Segun censo di 2010 e poblacion ta consisti di 101,484 hende, esaki ta un composicion di e cinco idiomanan mas papia na cas<ref name=":1">[http://cbs.aw/wp/wp-content/uploads/2012/07/Fifth-Population-and-Housing-Census-Aruba.pdf Censo 2010](PDF) ''Central Bureau Statistiek Aruba''. Pagina 20, e prome grafiek. Recupera 2 november 2017 </ref>: 

* Papiamento: 69,354 hende
* Spaño: 13,710 hende
* Ingles: 7,129 hende
* Hulandes: 6,110 hende
* Chines: 1,456 hende

===Religion===
====Comunidad Hudio====
Na 1754 Moses Solomon Levi Maduro cu su casa y su seis yiunan a yega Aruba despues di ricibi permiso di Hulanda. Moses y su famia tawata e prome famia Hudio documenta cu a habita e isla. E santana Hudio, cu regularmente a wordo uza pa entiero di e Hudionan na cuminsamento di aña 1837, ta contene ocho tumba datando bek na 1563, e unico indicacion di habitante Hudio riba e isla prome cu siglo 18.<ref name="prime">Marks, Yehudah. ''Jewish Prime Minister of Aruba Orders Pair of Tefillin''. [[Hamodia]], World News, 2 September 2010, p. B42.</ref> E comunidad Hudio Arubiano a ricibi reconocimente oficial di Reino Hulandes riba 1 december 1956<ref name=":0">[https://web.archive.org/web/20081119233813/http://www.ujcl.org/aruba.html#profile Profile of the Jewish Community of Aruba] ''University Center for Jewish Living'' via ''Internet Archive''. Recupera 27 october 2017
</ref>. Na 1962 e snoa Beth Israel, den e bario di Klip na Oranjestad, a wordo funda. 

[[Mike Eman]], e prome minister di Aruba for di aña 2009 pa 2017, ta bin di un famia Hudio di banda di su mama.<ref name="prime" />

== Educacion ==
Enseñansa ta ocupa un funcion importante den e desaroyo di Aruba. Diariamente tin bintidos mil studiante ta atende scol na Aruba. Na mas o menos ochenta scol, e alumnonan  ta haña e oportunidad pa descubri, desaroya y usa nan propio capacidad. E sistema actual di enseñansa na Aruba conoce e siguiente nivel di enseñansa y tipo di scol: 

'''Enseñansa pre escolar''' pa e grupo di edad 0 pa 3 aña; 
'''Enseñansa preparatorio''' pa e grupo di edad 4 pa 5 aña; 
'''Enseñansa basico''' pa e grupo di edad 6 pa 11 aña. 
Fuera di enseñansa basico regular, Aruba conoce tambe: 

'''Enseñansa special''', reparti den: 
Enseñansa pa muchanan cu tin dificultad pa siña (MLK); 
Enseñansa pa muchanan cu tin hopi dificultad pa siña (ZMLK); 
Enseñansa pa muchanan sordo y mudo.

'''Enseñansa avansa''' (AVO/LBO) pa e gruponan di edad 12-15 te 17 aña, reparti den: 
''Educacion Profesional Basico (EPB)'' cu e ciclo basico y e ciclo di profesion y banda di dje e educacion pa aspirante. E ciclo di profesion ta reparti den: 
Sector tecnico (T); 
sector economico (E); 
sector di cuido (V).
''enseñansa general secundario (MAVO);'' 
''enseñansa general avansa (HAVO);'' HAVO y VWO ta cay bou di un solo scol, Colegio Arubano. Tin un scol na San Nicolas y Oranjestad
''enseñansa preparatorio cientifico (VWO).'' 

'''Enseñansa post secundario (MBO/HBO/VWO)''' pa e grupo di edad 15 pa 17 aña, reparti den: 
''Educacion Profesional Intermedio (EPI);'' 
Unidad Ciencia y Tecnologia (CT); 
unidad Salubridad & Servicio (SS); 
unidad Hospitalidad y Turismo (HT); 
unidad Economico (E).

'''Estudio pa maestro di scol (IPA).''' 
IPA ta forma docente dinamico y profesional pa drenta scol preparatorio, primario y secundario. IPA tin specialisacion pa bira docente di preparatorio (kleuter), primario (scol basico) y pa bira docente di scol secundario tin actualmente [[Bachelor]] y [[Master]] Papiamento, IK (informatiekunde) y CKV (Culturele & Kunstzinnige Vorming). IPA tin un seccion nobo cu a start sali na aña 2007 cu ta Movecion y Salud (M&S).

'''Universiteit van Aruba (UA)''' 
Facultad Huridico (JF); 
facultad Financiero-Economico (FEF).
facultad Hospitalidad y Maneho Turistico (FHTMS)
facultad Arte y Ciencia (OGM y SW&D).
Enseñansa pa adulto pa esnan cu no ta bay scol mas di 15 aña pariba. 
Tanto e enseñansa pre escolar como e gran parti di enseñansa pa adulto no ta cay bou di e ley di enseñansa y supervision di Departamento di Enseñansa.

'''Programa di incorporacion'''
''Programa di incorporacion pa enseñansa basico.''
E programa di incorporacion ta un proyecto di Departamento di Enseñansa y ta cay bou di '''Directiva di Scol Publico'''. Pa casi diescuatro aña ta existi na cinco scol basico publico un programa special pa guia mucha cu un otro idioma di cas, e asina yama PRISMA-project. Y desde 2002 e programa aki ta existi na algun Dependances. Na principio e meta di e proyecto di Prisma tabata solamente pa yuda e muchanan cu un otro idioma na cas cu no ta Papiamento of Hulandes, pa nan por domina den un tempo relativamente corto e idioma Hulandes. Na 2001 a scohe pa e Dependances ora cu a descubri cu tin hopi mucha stranhero bibando na Aruba y cu no ta bay scol. Desde e momento ey e fluho di mucha stranhero pa Aruba a aumenta bastante. A scohe pa guia nan den e Dependances, p’asina no pone un peso extra ariba e scolnan regular y e maestronan na e scolnan aki. Di e forma aki e maestronan por a duna mas atencion na e muchanan naci na Aruba. Pero den transcurso di aña mas y mas mucha Arubiano a haya ayudo extra den e idioma Hulandes pa medio di e metodo di Prisma. Hulandes ta y lo keda pa e muchanan Arubiano un idioma stranhero y lo no bira nunca nan prome idioma di cas of lenga materno.

'''Acercamento''' 
Tin dos manera di acercamento:

Na e scolnan basico publico ta saca e alumnonan di Prisma for di klas ora di les di Hulandes y di lesamento. Durante nobenta minuut nan ta haya les di Hulandes y lesamento segun e metodo di Prisma den un local apart. Despues nan ta bay nan klas bek y ta sigui atende e otro lesnan cu nan compañenan di klas. Si resulta necesario, nan ta sigui cu “Taal en Lezen” segun e programa di Prisma te ora cu nan no tin mester di ayudo adicional. E scolnan publico ta traha cu rooster semanal cu ta reparti segun edad. E grandura di e grupo segun edad por varia pa cada “blokuur”; E Dependances ta scolnan apart na unda gran parti di mucha stranhero entre 8 y 13 aña ta reparti den grupo fiho di maximalmente 15 alumno pa klas. E klasnan ta reparti segun edad. Durante henter un aña escolar e alumnonan ta den un Prisma klas. Durante henter e aña ey nan ta haya solamente e idioma Hulandes y lesamento segun e metodo di Prisma. Fuera di esey nan ta haya tambe e mesun metodo di 'rekenen' igual na e otro scolnan basico. Despues di un aña nan ta pasa pa un scol basico of scol avansa igual cu e muchanan di Aruba. 

'''Programa di incorporacion pa studiantenan secundario'''
Desde 2002 ta acepta hoben entre 14 y 18 aña cu un idioma stranhero apart na un Dependance. Cu ayudo di un programa special nan ta haya preparacion durante un aña escolar pa despues nan pasa over pa enseñansa avansa. Esaki por ta mavo den dia, scol anochi of EPB. Ta reparti e alumnonan aki tambe den grupo di 15 pa klas.

== Cultura ==
=== Deporte ===
Na Aruba e deportenan mas conoci y practica ta beisbol y [[futbol]]. Otro deportenan popular ta artenan marcial, landamento, tennis, volleybal, atletiek, wind- y kitesurfing, beach tennis, basketball y softball. E stadion mas grandi di Aruba ta Stadion Guillermo Prospero Trinidad. Asina tin hopi mas veld di beisbol y futbol rond di henter e isla. Den bario De Bryunewijk na Savaneta tin e unico piscina olympico di e isla, Piscina Olympico Roly Bisslick. Durante henter e aña tambe tin varios caminata ta tuma lugar, esun mas popular ''Boulevard Loop'', un caminata di 10km cuminsando den bario di Malmok na Noord y ta termina den Oranjestad na haltura di e edificio di Aruba Ports Authority. Un otro deporte cu ta ser practica riba e isla ta ciclismo. Actualmente no tin infrastructura presente riba e careteranan pa acomoda ciclismo ni como moda di transportacion, ni como deporte.<ref>[https://www.bondia24.com/mas-cu-150-ciclista-den-accion-pa-mas-siguridad-riba-caya/ Mas cu 150 ciclista den accion pa mas seguridad riba caya.] ''Bon Dia 24.'' Recupera 1 december 2017</ref> E ciclistanan ta comparti caminda cu vehiculo di motor. Varios biaha esaki a resulta den e ciclistanan deportivo birando victima accident di trafico.<ref>[https://www.diario.aw/2017/08/ki-dia-lo-trahe-un-parke-pa-practica-ciclismo-aki-na-aruba/ Kia dia lo traha un parke pa practica ciclismo akinan na Aruba]. ''Diario''. Recupera 1 december 2017</ref> A ser experimenta cu ''fietsstrook'' riba cierto caminda pero esaki a ricibi hopi critica debi na falta di seguridad. Na fin di 2017 riba Routa 1 y na 2018 riba Watty Vos Boulvard e prome ''fietspadden'' oficial lo keda cla.

=== Carnaval ===
[[File:Arubaans carnavalgroep 2019.jpg|thumb|260x260px|right|Parada di San Nicolas 2019 celebrando 65 aña di Carnaval]]
Celebracion di Carnaval ta uno importante den e cultura arubiano. E celebracion aki a cuminsa rond di aña 1950 influencia pa e habitantenan nobo procedente di Venezuela, Saint Vincent, Trinidad, Barbados, Sint Maarten y Anguilla cu a bin traha pa e refineria di [[Lago Oil & Transport Company|Lago]]. Oficialmente e temporada di carnaval ta cuminsa den luna di november caba, pero e actividadnan mes ta cuminsa algun siman despues di Aña Nobo te cu un dia prome cu Diaranson Shinishi. Durante e temporada tin varios actividad carnavalesco manera eleccion di Reina, Prins y Pancho, festivalnan di calypso, tumba y roadmarch. Tin paradanan ta tuma lugar den e distritonan di Noord, Oranjestad y San Nicolas. E temporada ta culmina cu e Parada Grandi riba e ultimo diadomingo y Kimamento di Momo riba e bisbo di Diaranson Shinishi.

=== Media ===
Aruba tin cuater corant publica na Papiamento: ''Awe Mainta, Bon Dia, Diario y Solo di Pueblo'' y dos digital: ''24ora.com'' y ''Noticiacla.com''. Tambe tin dos corant publica na Ingles:  ''Aruba Today'' y ''The News''. ''Amigoe'' ta e corant publica na Hulandes. Aruba tin tambe 18 emisora di radio(2 AM y 16 FM) y tin tres stacion di television local: ''Tele-Aruba, Aruba Broadcast Company 'ATV 15' y Canal 22, Aruba su Television Nobo''. Den ultimo añanan tin algun arubiano y personan biba na Aruba cu a produci contenido riba red di media social cu a ricibi varios grado di popularidad y fama local y internacional.

=== Dianan di fiesta ===
Aruba ta conta diesun dia di fiesta oficial. Den luna di januari riba e promer dia ta celebra Aña Nobo, caminda ta tradicion pa tira klapchi y vuurwerk riba Bisbo di Aña Nobo y habri aña cu un pagara y musica [[dande]]. Tambe a bira tradicion cu empresanan local ta tira pagaranan grandi y presenta show di vuurwerk pa sera aña. [[Dia di Betico]] ta wordo celebra anualmente riba 25 di januari. Esaki ta e fecha natal di Betico Croes, e persona principal responsabel pa Aruba su Status Aparte. E dialuna despues di Carnaval Grandi ta un dia nacional di sosiego. Riba 18 di maart ta celebra Dia di Himno y Bandera. Como Aruba ta forma parti di Reino Hulandes, 27 di april ta celebra [[Dia di Rey]], actualmente e fecha natal di [[Rei Willem-Alexander|Rey Willem-Alexander]]. Den luna di mei riba e promer dia ta celebra Dia di Obrero.

Como cu pa hopi tempo Aruba tin un populacion grandi di habitante cu ta considera nan mes Catolico, e dianan mas importante pa e religion tambe ta forma parti di Aruba su dianan di fiesta oficial. Diabierna Santo, di dos dia di Pasco di Resureccion y Dia di Asuncion ta dianan oficial liber. Asina mes cu e promer dia di Pasco di Resureccion ta hopi celebra na Aruba, e semper ta riba diadomingo y no ta ser considera un dia di fiesta oficial. Riba 25 y 26 di december ta celebra e promer y di dos dia di Pasco di Nascemento.

Riba 24 di juni Dia di San Juan (Dera Gai) y Sinterklaas riba 5 di december tambe ta dianan di fiesta hopi celebra na Aruba. Pasobra Merca ta Aruba su mercado turistico mas grandi, den ultimo añanan, fiesta manera Dia di Inpendencia Mericano, Halloween y Thanksgivings tambe a bira popular riba e isla.

==Lugarnan di interes==
{|
| valign="top" |
* [[Kapel di Alto Vista]]
* [[Parke Nacional Arikok]] 
* [[Formacion Sero Ayo y Casibari]] 
* [[Bushiribana y Balashi]]
* [[Faro California]] 
* [[Frenchman's Pass]]
* [[Jamanota]]
* [[Hooiberg]]
* [[Lourdes Grotto]]
* [[Brug Natural]]
* [[Natural Pool]]
| valign="top" |
* [[Palm Beach]]
* [[Quadiriki Caves]]
* [[Eagle Beach]] 
* [[Arashi]]
* [[Baby Beach]]
* [[Aruba Aloe Factory]]
* [[Palm Island Aruba]]
* [[San Nicolas]]
* [[Huliba Cave]] (Tunnel of Love)
|}

==Arubanonan famoso==
*[[Henny "Shon A" Eman]], politico di AVP (a entrega na 1948 mocion pa Aruba haya separacion for di Antias Hulandes)
*[[Jan Hendrik "Henny" Eman]], politico di AVP (a bira na 1986 e di prome Prome Minister di pais Aruba)
*[[Dave Benton]], musico y e ganador di [[2001 Eurovision Song Contest]] representando [[Estonia]]
*[[Padu Lampe|Juan Chabaya "Padu" Lampe]], musico y compositor di Aruba su himno nacional
*[[Rufo Wever]], musico y compositor di Aruba su himno nacional
*[[Edward Cheung]], ingeniero principal pa proyecto Telescoop Espacial Hubble di NASA
*[[Betico Croes]], politico (Libertador di Aruba)
*[[Boy Ecury]], luchador pa resistencia Hulandes durante Guerra Mundial II.
*[[Edjean Semeleer]], cantante
*[[Taryn Mansell]], prome finalista Miss Universo 1996 y Miss Aruba 1996
*[[Jonathan "Jeon" Thiel]], musico
*[[Vale Croes]], comediante
*[[Roger Peterson]], musico
*[[Bobby Farrell]], musico (grupo ''[[Boney M.]]'')
*[[Percy Irausquin]], diseñado di moda 
*[[Zizi Lee]], prome finalista Miss Mundo 2001 y Miss Aruba 2001
*[[Eugene Kingsale]], beisbolista di MLB
*[[Calvin Maduro]], beisbolista di MLB 
*[[Pete Philly]], artista Hulandes di hip-hop
*[[Sidney Ponson]], beisbolista di MLB
*[[Sarah-Quita Offringa]], windsurfer profesional
*[[Xander Bogaerts]], beisbolista di MLB, shortstop pa Boston Red Sox
*[[Bernadina Growell]] (1939-2009), Mama di Cultura

==Lista di fuente==
{{Reflist}}

[[Category:Aruba|!]]
[[Category:Reino Hulandes]]
__FORCETOC__
__NOEDITSECTION__
__INDEX__
__NONEWSECTIONLINK__
[[Category:Laman Karibe]]

[[Category:Isla]]
