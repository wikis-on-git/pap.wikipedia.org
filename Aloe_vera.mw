{{Variante|a}}
[[File:National Park Arikok (Aruba) 12 39 27 860000.jpeg|thumb|250px|Aloe creciendo den mondi di [[Parke Nacional Arikok|Parke Nacional Aruba]]]]
'''Aloe vera''' (nomber scientifico: ''Aloë vera'') ta un mata tipo suculento di e genero Aloe. E ta un mata perenial semper berde, cu ta origina di e Peninsula Arabico, pero cu ta crece den mondi den climanan tropical, semi tropical y arido rond di mundo. E ta ser cultiva pa uzonan agricultural y medicinal. E especie tambe ta wordo uza como mata decorativo y por crece paden di cas como un mata den pochi.

Aloe Vera por wordo haña den varios producto pa consumidor manera bebida, crema pa cuero, cosmetica, pomada of den forma di gel pa trata kemadura chikito y kima door di [[solo]]. Tin tiki evidencia clinico tocante e efectividad y seguridad di e uzo di su extracto como cosmetica y medicina.

== Descripcion ==
[[File:Aloe vera in Aruba.jpg|thumb|Un troshi di Aloe vera cu su flornan tubolar colgando di un taki]]
Aloe vera ta un mata sin troncon of cu troncon chikito cu ta alcanza un largura di 60-100 cm y ta propaga su mes na un manera natural y asexual via ''yiu''. E blachinan di e mata ta diki cu hopi carni y ta color berde te cu berde shinishi, y algun variacion tin pikpik blanco riba e superficie di e parti ariba of abou di e blachi. E blachinan tin rand corta cu puntanan blanco chikito den forma di diente. E mata ta produci flor durante zomer riba un taki cu por crece te cu 90 cm largo, caminda e flornan ta colga di un taki y cada flor tin un petalo tubolar di 2-3 cm color geel. Manera otro especie di Aloe, Aloe vera ta forma e ''Arbuscular mycorrhizas'', un relacion simbiotico cu un fungi cu ta duna e mata mihor acceso na e mineralnan nutriente den tera.

== Habitat y distribuimento ==
Ta considera aloe vera un mata nativo solamente den parti zuid oost di [[Peninsula di Arabia]] den [[sero Al-Hajar]] na parti noord oost di [[Oman]]. Sinembargo, e mata ta wordo cultiva rond di mundo caminda awe e ta naturalisa den region di Noord Africa, [[Sudan]] y su bisiñanan, y tambe [[Islanan Canarias]], [[Islanan Madeira]] y [[Capo Verde]]. Tambe e ta naturalisa den region di [[Algarve]] na [[Portugal]] y ta crece den mondi den parti zuid di [[Spaña]], specialmente den region di [[Murcia]].

E especie a wordo introduci na [[China]] y varios parti di zuid [[Oropa|Europa]] den siglo 17. E la naturalisa na hopi otro lugar y por wordo haña den region cu clima arido, tempera y tropical den continentenan cu clima tempera. E distribuimento actual di e planta por ta un resultado di cultivacion.

== Cultivacion ==
Aloe vera ta wordo creci en gran parti como un mata ornamental. E mata ta popular bou di e hardinero moderno debi na su reputacion como “mata medicinal” y pa su flornan interesante, su forma y su suculencia. E suculencia ta hasi e posibel cu e especie por sobrevivi den areanan cu ta ricibi tiki yobida, hasiendo e ideal pa un hardin di baranca of hardin cu mester poco awa. E especie ta resistente den zona 8-11 y no por tolera ni vries, ni sneeuw. E ta un especie relativamente resistente pa varios insecto, pero algun insecto manera cierto especie di [[afido]], [[insectonan scama]] y ''[[tetranychidae]]'', por causa e salud di e mata pa deteriora. E mata a gana ''Royal Horticulture Society'' su “''Award of Garden Merit''”.
[[File:Plantage Aruba Aloe.jpg|thumb|Veld pa cultivacion di Aloe na Hato pafo di Oranjestad]]
Den pochi, e especie ta rekeri un bon drenahe, tera cu hopi santo den e pochi y solo. Ora haña solo di mas e mata por kima of por krimp si e pochi no por dren e awa. Uzando un gordura comercial di bon calidad “mescla pa cadushi y suculento” ta recomenda siendo cu esaki ta permiti un bon drenahe. Un pochi di ''[[terracotta]]'' ta preferibel den e caso aki, paso e material ta poroso. E matanan den pochi mester seca completo, prome cu duna esakinan awa di nobo. Ora e mata ta den pochi, e propogacion di e matanan menor ("yiu") por yena e espacio den e pochi rond di e mata mayor. Ora esaki pasa mester dividi e plantanan y hincanan den pochi nobo pa asina tin espacio pa crecemento sigui tuma lugar y tambe preveni infestacion di [[parasiet]]. Durante winter aloe vera por bira dormante, caminda e mester menos awa ainda. Den areanan cu ta vries of sneeuw ta bon pa tene e especie paden of den un cas di glas cayente. 

Tin cultivacion agricultural di aloe vera ta tuma lugar riba scala grandi na [[Australia]], [[Cuba]], [[Republica Dominicana]], [[China]], [[Mexico]], [[India]], [[Spaña]], [[Kenia|Kenya]], [[Tanzania]], [[Sur Afrika|Sur Africa]] y tambe [[Estadonan Uni di Merka|Merca]], caminda locual wordo produci ta ser uza pa suminstra e industria cosmetico. Na [[Aruba]] e cultivacion di e especie ta tuma lugar riba scala chikito na [[Hato]], un bario net pafo di [[Oranjestad (Aruba)|Oranjestad]]. Akinan e compania [[Aruba Aloe Factory]] ta uza e mata pa produci productonan cosmetico, entre otro [[shampoo]], crema solar y otro cremanan.

== Uzo ==
Dos substancia di e aloe vera, esta e gel transparente y e latex geel, ta wordo uza pa productonan comercial. Gel di aloe tipicamente ta wordo uza den cremanan topical pa condicionan di cuero manera [[kemadura]], [[herida]], grawatashi, [[psoriasis]] of [[cuero seco]]. Latex di aloe ta wordo uza riba su mes of en combinacion cu otro ingrediente via ingestacion pa alivia [[constipacion]]. Por obtene e latex den un forma seco tambe yama ''resin''. 

=== Investigacion ===
E evidencia ta den conflicto pa cu si aloe vera ta efectivo pa trata herida of kemadura. Tin algun evidencia cu uzo topical di productonan traha di aloe por alivia sintoma di cierto problema di cuero manera [[psoriasis]], [[acne]] of grawatashi.

Gel di aloe vera ta wordo uza comercialmente como ingrediente den [[yoghurt]], bebida y algun dessert, pero na cierto dosis halto su propiedadnan [[toxico]] por ta severo ora esaki wordo consumi oralmente. Uzo di aloe vera topical den cantidad chikito tin hopi chens pa no ta peligroso.

=== Uzo como medicina topical y posibel efectonan secundario ===
Aloe vera por wordo prepara den forma di gel, crema, habon of cosmetica pa uza riba cuero como medicina topical. Pa hende cu alergia di aloe vera por haya un reaccion riba cuero cu por ta dermatitis di contacto, cu e cuero birando cora y ta guarata, dificultad pa hala rosea of hinchamento di [[cara]], [[lip]], [[lenga]] of [[garganta]].

=== Medicina tradicional ===
Aloe vera ta wordo uza den medicina tradicional pa tratamento di cuero. E prome indicacion di uzo di aloe vera ta den ''Ebers Papyrus'' di siglo 16 BC y den [[Dioscorides]] su ''De Materia Medica'' y [[Pliny e Bieu]] su ''Naturalis Historia'', tur dos skirbi medio prome siglo BC. Tambe tin algo skirbi den ''Juliana Anicia Codex'' na aña 592 AD.

=== Mercancia ===
Aloe vera ta wordo uza pa kleenex caminda e ta ser promovi como hidratante y anti iritante pa reduci scafmento di nanishi ora uza kleenex. Ta comun pa companianan di cosmetica pone sap of otro derivadonan di aloe vera den productonan manera makiyahe, kleenex, habon, crema pa hidrata, crema pa proteccion contra solo, sensia, crema pa feita of shampoo. Un recensia di literatura academico ta nota cu e inclusion di aloe den varios producto higienico ta debi na su “efecto pa hidrata”.

== Toxicidad ==
Ingestacion oral di extracto di un blachi di aloe vera no descoloriza ta riba un lista di ''California Office of Environmental Health Hazard Assessment'' hunto cu “kimiconan cu ta conoci pa e estado [di California] pa causa cancer of toxicidad reproductivo”.

Uzo di Aloe vera topicalmente no ta wordo asocia cu efectonan secundario significativo. Ingestacion oral di Aloe vera ta potencialmente toxico y por causa dolor abdominal of diarhea cu en turno ta baha e absorbacion di otro medicacion.

=== Interaccion cu medicacion prescirbi ===
Ingestacion di Aloe vera por tin interaccion peligroso cu medicacion prescirbi manera esnan pa trata cuagulo di sanger, diabetis, malesa di curason, medicamento pa baha nivel di potasium y dioreticonan pa menciona algun.

== Galeria ==
<gallery>
File:Aloe vera leaf showing the gel (1).JPG|Blachi y gel interno
File:Cut Aloe Vera Leaf.jpg|Blachi corta, por observa e rand serrata cu punta blanco
File:A potted aloe vera plant.jpg|Un planta di aloe vera den pochi di terracotta
File:Aloe plant bud.jpg|Un planta menor creciendo bandi e planta mayor den un pochi
</gallery>{{Appendix|refs|2=
* {{Tradukshon for di otro Wikipedia|idioma=en|oldid =|titulo=Aloe vera}}
{{References}}
}}

[[Category:Flora]]
[[Category:Soculento]]
[[Category:Flora na Aruba]]
